
-----
Publikacja zrealizowana w ramach projektu Wolne Lektury (http://wolnelektury.pl/). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.
Ten utwór nie jest chroniony prawem autorskim i znajduje się w domenie publicznej, co oznacza, że możesz go swobodnie wykorzystywać, publikować i rozpowszechniać.
Źródło:
-----

AUTOR: 
TYTUŁ: 


  





	Sofokles

	Król Edyp
			
	
		OSOBY DRAMATU
		EDYP
		KAPŁAN
		KREON
		CHÓR TEBAN
		TYREZJASZ
		JOKASTA
		POSŁANIEC Z KORYNTU
		SŁUGA LAIOSA
		POSŁANIEC DOMOWY
	
	






EDYP

	
	
	O dzieci, Kadma starego potomstwo,
	Czegoście na tych rozsiedli się progach,
	Trzymając w ręku te wiązki błagalne?
	Czemuż nad miastem dym wonnych kadzideł
	Wznosi się razem z modlitwą i jękiem?
	Ja, że nie chciałbym przez usta posłańców
	O tym zasłyszeć, sam tutaj przybyłem,
	Ja, Edyp, sławą cieszący się ludzi.
	— Rzeknij więc, starcze, boś ty powołany
	Za innych mówić, co was tu zebrało,
	Strach czy cierpienie? Wyjaw to mężowi,
	Co chce wam ulżyć; bo byłby bez serca,
	Gdyby ten widok mu serca nie wzruszył.
	



KAPŁAN

	
	
	O Panie, który ziemicą tą władasz,
	Widzisz, jak garnie się wsze pokolenie
	Do twych ołtarzy; jedni, to pisklęta
	Długiego lotu niezdolne, a drugich
	Wiek już pogarbił; ja służę Zeusowi
	A tamci innym bogom; równe tłumy
	Siadły gdzie indziej, gdzie chramy Pallady
	I tam, gdzie ołtarz Ismena popielny,
	Bo miasto — jak ty sam widzisz — odmęty
	Złego zalały i lud bodaj głowę
	Wznosi wśród klęski i krwawej pożogi,
	Mrąc w ziemi kłosach i ziemi owocach,
	Mrąc w stadach bydła i niewiast porodach,
	Płonnych od kiedy bóg ogniem zionący
	Zaciężył srogą nad miastem zarazą,
	By grody Kadma pustoszyć, a jękiem
	Czarne Hadesu wzbogacić ostępy.
	Choć więc my ciebie nie równamy bogom,
	Ani te dzieci, siedliśmy w tych progach,
	Bo ciebie pierwszym mienimy wśród ludzi,
	Wśród ciosów życia i wśród nieba gromów.
	Tyś bo przybywszy, gród stary Kadmosa
	Od strasznych ofiar dla Sfinksa wyzwolił,
	Nic od nas wprzódy się nie wywiedziawszy,
	Ni pouczony; nie, z ramienia bogów
	Dałeś nam życia ochłodę i ulgę.
	A więc ku tobie, któryś nam najdroższym,
	Ślemy, Edypie, tę prośbę błagalną,
	Byś nas ratował, czy z bogów porady
	Znajdując leki, czy z ludzi natchnienia.
	Bo przecież widzę, jako doświadczonych
	Rady najlepszym poprawy zadatkiem.
	Nuże więc, mężom ty przoduj, skrzep miasto,
	Nuże, rozważnie działaj, bo ta ziemia
	Zbawcą cię mieni za dawną gotowość.
	Niechbyśmy rządów twych tak nie pomnieli,
	Iż po naprawie upadek nas zgrążył;
	Ale stanowczo wznieś gród ten ku szczęściu;
	Z ptakiem tu dobrej nastałeś ty wróżby
	I dziś dorównaj tej szczęsnej przeszłości.
	Bo jeśli nadal zachowasz ster rządów,
	Piękniej ci mężom przewodzić, niż próżni.
	Ni gród, ni okręt nic przecie nie waży,
	Jeśli nie stanie męża dla ich straży.
	



EDYP

	
	
	O biedna dziatwo! Nazbyt ja świadomy
	Próśb waszych celu; wiem, że wszystkie domy
	Gnębi choroba, lecz wśród zła powodzi
	Najgorsza nędza w mą osobę godzi.
	Bo was jedynie własne brzemię dręczy,
	Gdy moja dusza za mnie, za was jęczy,
	Za miasto całe; ze snu się nie budzę
	Na wasze głosy; wiedzcie, że łzy ronię
	I częstem troski błąkaniem się trudzę,
	By co obmyśleć ku ludu obronie.
	I uczyniłem, co dobrem się zdało,
	Syna Menojka, a żony mej brata
	Do Apollina pytyjskich wyroczni
	Posłałem, aby Kreon się wywiedział,
	Co czyniąc, mówiąc, zbawiłbym to miasto.
	A odmierzając dzień jego odejścia,
	Już spokój tracę, bo nad miarę czasu
	Zwykłą nie widać go w domu z powrotem.
	Lecz skoro wróci — to byłbym przewrotnym,
	Gdybym za głosem nie postąpił boga.
	



KAPŁAN

	
	
	Mówisz nam z duszy, a właśnie zwiastują
	Okrzyki ludzi Kreona przybycie...
	



EDYP

	
	
	O Apollinie! Niechby on ze słowem
	Tak zbawczym przyszedł, jak wygląd ma jasny.
	



KAPŁAN

	
	
	Dobrą nowinę ja wróżę, bo czyżby
	Inaczej wieńczył swą głowę wawrzynem?
	



EDYP

	
	
	Wnet się dowiemy, już słyszeć nas może. —
	O książę, krewny mi synu Menojka,
	Jakież przynosisz nam wieści od bóstwa!
	



KREON

	
	
	Dobre, bo mniemam, że i ciężkie sprawy
	Z dobrym obrotem szczęsnymi się stają.
	



EDYP

	
	
	Jakież jest słowo? bo z tej oto mowy
	Strachu bym nie mógł wysnuć, ni otuchy.
	



KREON

	
	
	Czy chcesz, bym mówił od razu przed ludźmi,
	Lub wszedł do domu; na wszystko ja gotów.
	



EDYP


	
	Mów tu, wszem wobec; bo tamtych katusze
	Bardziej mnie dręczą, niż strach o mą duszę.
	



KREON


	
	Niech więc wypowiem, co Bóg mi obwieścił. —
	Febus rozkazał stanowczo, abyśmy
	Ziemi zakałę, co w kraju się gnieździ,
	Wyżęli i nie znosili jej dłużej.
	



EDYP

Jakim obrzędem? gdzież skryta ta zmora?


KREON

	
	
	Wypędzić trzeba, lub mord innym mordem
	Okupić, krew ta ściąga na nas burze.
	



EDYP

Jakiegoż męża klęskę Bóg oznacza?


KREON

	
	
	Rządził, o królu, niegdyś nad tą ziemią
	Laios, zanim tyś ujął ster rządu.
	



EDYP

Wiem to z posłuchu, bom męża nie zaznał.


KREON


	
	Tych więc, co jego zabili, rozkazał
	Bóg nam ukarać i pomścić stanowczo.
	



EDYP

	
	
	Ale gdzież oni? Gdzież znajdą się ślady
	Dawnej i wiekiem omszałej już zbrodni?
	



KREON

	
	
	W tej, mówił, ziemi; śledźmy a schwytamy.
	Ujdzie bezkarnie to, co człek zaniecha.
	



EDYP

	
	
	Czy w wnętrzu domu, czy też gdzie na polu,
	Czy na obczyźnie Laiosa zabito?
	



KREON

	
	
	Wyszedł on z kraju pielgrzymem i potem
	Już nie powrócił do swojej stolicy.
	



EDYP

	
	
	A świadka albo towarzysza drogi
	Czyż niema, by się go można wypytać?
	



KREON

	
	
	Zginęli; jeden, który zbiegł z przestrachem,
	Krom jednej rzeczy nic nie wie stanowczo.
	



EDYP

	
	
	Cóż to? rzecz jedna wiele odkryć może,
	Byleby czegoś mógł domysł się czepić.
	



KREON

	
	
	Mówił, że Laios nie z jednej padł ręki,
	Lecz że liczniejsi napadli go zbóje.
	



EDYP


		
	Czyżby zbójowi, gdyby on pieniędzy
	Stąd nie był dostał, starczyło odwagi?
	



KREON


	
	Wieść to głosiła, lecz po zgonie króla
	Nikt nie wystąpił, by pomścić tę zbrodnię.
	



EDYP

	
	
	I cóż sprawiło, że po klęsce króla
	Prawdy wyświecić tutaj nie zdołano?
	



KREON


	
	Sfinks ciemnowróży ku troskom chwilowym
	Od spraw tajemnych odciągnął uwagę.
	



EDYP


	
	Więc od początku ja rzeczy ujawnię.
	Bo słusznie Febus i ty równie słusznie
	Ku umarłemu zwróciliście troskę;
	Z wami ja wspólnie siły złączonymi
	Spłacę, dług bogu i dług naszej ziemi,
	A tym nie dalszym z pomocą ja idę,
	Lecz sam ze siebie tę zrzucę ohydę.
	Bo ów morderca mógłby równie łacno
	Zbrodniczą dzisiaj na mnie podnieść rękę.
	Zmarłemu służąc, usłużę więc sobie.
	Nuże więc, dzieci, powstańcie z tych stopni
	Co prędzej wiązki podniósłszy błagalne.
	I niech kto inny lud na wiec tak zbierze,
	Iżby gotowym mnie wiedział; a z woli
	Bogów los szczęścia spłynie lub niedoli.
	



KAPŁAN

	
	
	Powstańmy, dziatwo; przecież nas tu wiodły
	Te właśnie cele, które on obwieszcza.
	A niechby Febus, co przesłał te rady,
	Jak zbawca z ciężkiej nas wywiódł zagłady.
	



CHÓR

	
	
	Zeusa wieści ty słodka, jakież w dostojne Teb progi
	Z Delf grodu, co się złotem lśni,
	Wici niesiesz mi?
	Duch się wytęża, a kłębią się myśli od grozy i trwogi.
	Delicki władco, o Peanie,
	Drżę ja, czy nowy trud nastanie,
	Czy dawne trudy w czasów odnowisz kolei?
	Głosie niebiański, ty przemów, ty dziecię złotej nadziei!
	
	
	
	Naprzód niechaj mnie Zeusa córa, odwieczna Pallada
	I Artemida wspomoże,
	Która strzeże tej ziemi i tron okrężny zasiada
	Na Teb agorze.
	Przyjdź i Febie w dal godzący,
	Stańcie troje jak obrońcy.
	Jeśli już dawniej wy grozę ciążącą na mieście
	Precz stąd wyżęli, przybądźcie i teraz i pomoc mi nieście.
	
	
	
	Zło mnie bezbrzeżne dotknęło. O biada!
	Naród wśród moru upada
	I myśli zbrakło już mieczy
	Ku obronie i odsieczy,
	Pola kłosem się nie skłonią,
	Matki w połogach mrą lub płody ronią.
	Jak lotne ptaki, wartkie błyskawice,
	Mkną ludzie cwałem w Hadesu ciemnice.
	
	
	
	Nad miastem zawisła głusza
	I stosy trupów po ulicach leżą,
	A śmierć i dżumę szerzą;
	Nikt ich nie płacze, nie rusza.
	Żony i matki z posrebrzonym włosem
	Żałobnym zawodzą głosem.
	Skarga wszechludu zabłysła wśród nocy,
	O Zeusa złota córo, udziel nam pomocy!
	
	
	
	Przybądź chyżo — oto wróg,
	Choć mu nie lśni mieczem dłoń,
	Z krzykiem wtargnął w miasta próg.
	Wyprzyj go na morską toń
	Lub pędź w niegościnną dal,
	W głębie trackich fal
  	
	
	
	Choć oszczędzi ciemna noc,
	To dzień wtóry zgnębi dom,
	Ty, co grzmotów dzierżysz moc,
	Zeusie, ciśnij grom!
	
	
	
	Z twego łuku złotych strun,
	Puść, Apollo, krocie strzał,
	Artemis, spuść żary łun,
	Z którymi mkniesz wśród Lykii skał.
	Ciebie wzywam, złotosploty,
	Boś tej ziemi syn,
	Niechaj zaznam twej ochoty,
	Ty, coś panem win!
	O Bakchusie, pośród gór
	Pląsasz w Menad gronie,
	W Boga klęsk, co niesie mór,
	Żagwią mieć, co płonie!
	



EDYP


	
	Prosisz, a prosząc mógłbyś znaleźć ulgę,
	Siłę i z kaźni srogich wyzwolenie,
	Jeśli słów moich posłuchasz powolnie,
	Które ja, obcy zupełnie tej wieści
	I obcy — sprawie, wypowiem. Toć sam bym
	Nie wiele zbadał bez wszelkiej wskazówki.
	Teraz, żem świeżym tej gminy jest członkiem,
	Do was się zwracam z następną przemową:
	Kto z was by wiedział, z czyjej zginął ręki
	Śmiercią ugodzon Laios Labdakida,
	Niech ten mi wszystko wypowie otwarcie.
	Gdyby zaś bał się sam siebie oskarżać.
	Niech wie, że żadnej srogości nie dozna
	Nad to, że cało tę ziemię opuści.
	A jeśli w obcej by ziemi kto wiedział
	Sprawcę, niech mówi, otrzyma nagrodę
	I nadto sobie na wdzięczność zasłuży.
	Lecz jeśli milczeć będziecie, kryć prawdę,
	To o przyjaciół się trwożąc, to siebie,
	Tedy usłyszcie, co wtedy zarządzę.
	Niechajby taki człowiek w naszej ziemi,
	Nad którą władzę ja dzierżę i trony,
	Ani nie postał, ni mówił z innymi,
	Ni do czci bogów nie był dopuszczony,
	Ni do żadnego wspólnictwa w ofierze.
	Zawrzyjcie przed nim podwoi ościeże,
	W żadnym on domu niech nigdy nie spocznie,
	Bo tego chciały pytyjskie wyrocznie.
	Ja więc i Bogu i zbrodni ofierze
	Ślubuję taką służbę i przymierze.
	I tak złoczyńcy klnę, aby on w życiu,
	Czy ma wspólników, czyli sam w ukryciu,
	Nędzy, pogardy doświadczył i sromu.
	I zaklnę dalej, że gdyby osiadły
	Z moją się wiedzą w mym odnalazł domu,
	Aby te klątwy na mą głowę spadły.
	A was zaklinam, abyście to wszystko
	Czynili dla mnie, boga i tej ziemi
	Od zbóż i bogów tak osieroconej.
	Bo choćby boga głos nie nakazywał,
	Nie trzeba było popuścić bezkarnie
	Śmierci przedniego człowieka i króla
	Lecz rzecz wyśledzić. Że ja teraz dzierżę
	Rządy te, które on niegdyś sprawował,
	Łoże i wspólną z nim dzielę niewiastę;
	Że moje dzieci byłyby rodzeństwem
	Jego potomstwa, gdyby on ojcostwem
	Mógł się był cieszyć; że grom weń ugodził,
	Przeto ja jakby za własnym rodzicem
	Wystąpię za nim, wszystkiego dokonam,
	Aby przychwytać tego, co uśmiercił
	Syna Labdaka, wnuka Polydora,
	Któremu Kadmus i Agenor przodkiem.
	A tym, co działać omieszkają, bogi
	Niech ani z ziemi nie dopuszczą płodów,
	Ni dziatek z niewiast; niech oni marnieją
	Wśród tej zarazy, lub gorszym dopustem.
	Was za to, którzy powolni mym słowom,
	Wspólnictwo Diki niech skrzepi łaskawie
	I bogi w każdej niech poprą was sprawie.
	



CHÓR


	
	Jak mnie zakląłeś, tak powiem ci, książę.
	Ni ja zabiłem, ni wytknąć bym umiał
	Tego mordercy; ten, co drogi wskazał,
	Febus, sam jeden odkryłby złoczyńcę.
	



EDYP

	
	
	Słusznie to rzekłeś. Ale wymóc z bogów,
	Czego nie zechcą, nie zdoła śmiertelny.
	



CHÓR

Lecz drugie wyjście śmiałbym ci polecić.


EDYP

Mów i o trzecim, jeżeli ci świta.


CHÓR

	
	
	Mistrzowi wiedzy najbliżej dorówna
	Tyrezjasz, jego więc rady sięgając,
	Najwięcej, książę, zyskałbyś dziś światła.
	



EDYP

	
	
	Przecież już anim tego nie zaniechał;
	Bo za namową Kreona dwukrotnie
	Słałem umyślnych, a zwłoka mnie dziwi.
	



CHÓR

Inne bo rzeczy są głuche i marne.


EDYP

Co mniemasz? Każdy tu szczegół ma wagę.


CHÓR

Mówią, że zginął z rąk ludzi podróżnych.


EDYP

I ja słyszałem. Lecz świadka nie widać.


CHÓR

	
	
	Toć, jeśli w sercu drobinę ma trwogi,
	On się przed twymi ulęknie przekleństwy.
	



EDYP

Nie strwożą słowa, kogo czyn nie straszył.


CHÓR

	
	
	Lecz otóż człowiek, co sprawy wyjaśni.
	Bo już prowadzą boskiego wróżbitę,
	W którego duszy prawda ma ostoję.
	



[Wchodzi Tyrezjasz]


EDYP

	
	
	O Tyrezjaszu, co sprawy przenikasz
	Jasne i tajne, na ziemi i niebie!
	Chociaż ty ślepym, nie uszło twej wiedzy,
	Jako choruje gród ten, przeto w tobie
	Upatrzyliśmy zbawcę i lekarza.
	Bo Febus, jak ci już może donieśli,
	Po wieściach naszych tę wróżbę obwieścił,
	Że wyzwolenie li wtedy nastąpi,
	Skoro odkrywszy morderców Laiosa
	Na śmierć ich albo wygnanie skażemy.
	Ty przeto, lotu ptaków nie niechając,
	Ni innych środków twej wróżbiarskiej sztuki,
	Siebie i miasto, ratuj mą osobę,
	I zbaw nas z wszelkiej zakały tej zbrodni.
	W tobie nadzieja; kto, czym tylko może,
	Wesprze bliźniego, spełni dzieło boże.
	



TYREZJASZ

	
	
	Biada, o biada tej wiedzy, co szkodę
	Niesie wiedzącym; znam ja to zbyt dobrze
	I pomny na to nie byłbym tu stanął.
	



EDYP

W czym powód, żeś tu przybył po niewoli?


TYREZJASZ

	
	
	Puść mnie do domu; bo łacniej co twoje
	I ja co moje zniosę, gdy usłuchasz.
	



EDYP

	
	
	Miastu, któregoś dzieckiem, służyć radą
	Jest obowiązkiem miłości i prawa.
	



TYREZJASZ

	
	
	Widzę, że słowa niekoniecznie w porę
	Tyś wyrzekł; obym ja równie nie zbłądził.
	



CHÓR

	
	
	Na bogów, wiedząc nie ukrywaj światła,
	Przecież my wszyscy na klęczkach błagamy.
	



TYREZJASZ

	
	
	Wy wszyscy w błędzie. Ja nigdy złych rzeczy
	Moich, by nie rzec... twoich, nie wyjawię.
	



EDYP

	
	
	Więc wiedząc, zmilkniesz? czyż myślisz człowieku
	Miasto to zdradzić i zniszczyć ze szczętem?
	



TYREZJASZ

	
	
	Ani ja ciebie, ni siebie nie zmartwię.
	Próżno mnie kusisz, nie rzeknę już słowa.
	



EDYP

	
	
	Ze złych najgorszy — bo nawet byś skałę
	Obruszył — wiecznie więc milczeć zamierzasz
	I niewzruszony tak wytrwać do końca?
	



TYREZJASZ

	
	
	Upór mój ganisz, a w sobie nie widząc
	Obłędów gniewu, nade mną się znęcasz.
	



EDYP

	
	
	Któż by na takie nie uniósł się słowa,
	Którymi nasze znieważasz ty miasto?
	



TYREZJASZ

Zejdzie to samo, choć milcząc się zaprę.


EDYP

Przeto co zejdzie, winieneś nam jawić.


TYREZJASZ

	
	
	Nic już nie rzeknę. Ty zaś, jeśli wola,
	Choćby najdzikszą wybuchnij wściekłością.
	



EDYP

	
	
	A więc wypowiem, co mi w błyskach gniewu
	Już świta; wiedz ty, iż w moim mniemaniu
	Tyś ową zbrodnię podżegł i zgotował
	Aż po sam zamach; a nie byłbyś ślepym,
	To i za czyny bym ciebie winował.
	



TYREZJASZ

	
	
	Doprawdy? a więc powiem ci, byś odtąd
	Twego wyroku pilnując, unikał
	Wszelkiej i ze mną, i z tymi rozmowy,
	Jako ten, który pokalał tę ziemię.
	



EDYP

	
	
	Jakie bezczelne wyrzucasz ty słowa?
	I gdzież zamyślasz przed srogą ujść karą?
	



TYREZJASZ

Uszedłem, prawda jest siłą w mej duszy.


EDYP

Gdzieś ty ją nabył? Chyba nie z twej sztuki.


TYREZJASZ

Od ciebie. Tyś mnie zmusił do mówienia.


EDYP

Czego? Mów jeszcze, abym się pouczył.


TYREZJASZ

Czyś nie rozumiał, czy tylko mnie kusisz?


EDYP

Nie wszystko jasnym; więc powtórz raz jeszcze


TYREZJASZ

Którego szukasz, ty jesteś mordercą.


EDYP

Nie ujdziesz kary za wtórą obelgę.


TYREZJASZ

Mam mówić więcej, by gniew twój zaostrzyć?


EDYP

Mów co chcesz, słowa twe na wiatr ulecą.


TYREZJASZ

	
	
	Rzeknę, iż z tymi, co tobie najbliżsi,
	W sromie obcując, nie widzisz twej hańby.
	



EDYP

Czy myślisz nadal tak bredzić bezkarnie?


TYREZJASZ

Jeżeli w prawdzie jest moc i potęga.


EDYP

	
	
	O jest, lecz w tobie jej nie ma, boś ślepym
	Na uchu, oczach i ślepym na duchu
	



TYREZJASZ

	
	
	A ty nieszczęsny urągasz, ty, który
	Wnet staniesz wszystkim na urągowisko?
	



EDYP

	
	
	Nocy ty synem, zaszkodzić nie zdołasz.
	Ni mnie, ni innym, co w słońce patrzymy.
	



TYREZJASZ

	
	
	Bo nie pisano, abym ja cię zwalił;
	Mocen Apollo, aby to wykonać.
	



EDYP

Czy to są twoje sztuki, czy Kreona?


TYREZJASZ

Nie Kreon, lecz ty sam sobie zatratą.


EDYP

	
	
	Skarby, królestwo i sztuko, co sztukę
	Przewyższasz w życia namiętnych zapasach,
	Jakże was zawiść natrętnie się czepia,
	Jeżeli z tronu, którym mnie to miasto
	W dani, bez prośby mojej zaszczyciło,
	Kreon, ów wierny, ów stary przyjaciel
	Zdradą, podstępem zamierza mnie zwalić
	I tak podstawią tego czarodzieja,
	Kuglarza, który zysk bystro wypatrzy,
	A w swojej sztuce dotknięty ślepotą.
	Bo, nuże, rzeknij, kiedyś jasno wróżył?
	Dlaczego, kiedy zwierz ów śpiewotwórczy
	Srożył się, zbrakło ci słów wyzwolenia?
	Przecież zagadkę tę nie pierwszy lepszy
	Mógł był rozwiązać — bez jasnowidzenia.
	A tobie wtedy ni ptaki, ni bogi
	Nic nie jawiły; lecz ja tu przyszedłszy
	Nic nie wiedzący zgnębiłem potwora,
	Ducha przewagą, nie z ptaków natchnienia,
	Mnie więc ty zwalić zamierzasz, w nadziei,
	Że bliskim będziesz przy Kreona tronie.
	Lecz ciężko i ty jak ów, co podżega,
	Odpokutujesz, a gdyby nie starość,
	Wraz byś otrzymał kaźń za twe zamysły.
	



CHÓR

	
	
	Nam mowa starca wydała się gniewną,
	I twoja także, Edypie, a przecież
	To nie na czasie; lecz patrzeć należy,
	Byśmy głos boga spełnili najlepiej.
	



TYREZJASZ

	
	
	Chociaż ty władcą, jednak ci wyrównam
	W odprawie. Słowem i ja także władam.
	Nie twoim jestem sługą, lecz Apolla;
	I nie zawezwę zastępstwa Kreona,
	Lecz sam ci powiem, tobie, który szydzisz
	Z mojej ślepoty, patrzysz a nie widzisz
	Nędzy twej, nie wiesz z kim życie ci schodzi,
	Gdzie zamieszkałeś i kto ciebie rodzi.
	Między żywymi i zmarłymi braćmi
	Wzgardę masz, klątwy dwusieczne cię z kraju
	Ojca i matki w obczyznę wygnają,
	A wzrok, co, światło ogląda, się zaćmi.
	Jakiż Kiteron i jakie przystanie
	Echem nie jękną na twoje wołanie,
	Gdy przejrzysz związki, kiedy poznasz nagle,
	W jaką to przystań nieprzystojną żagle
	Pełne cię wniosły; nieszczęścia ty głębi
	Nie znasz, co z dziećmi cię zrówna i zgnębi. —
	Szydź więc z Kreona, szydź z mojej ty mowy
	Bo niema człeka między śmiertelnymi,
	Którego złe by straszniej zmiażdżyć miało.
	



EDYP

	
	
	Czy znośnem takie wysłuchać obelgi?
	Precz stąd co prędzej sprzed mego oblicza,
	Co żywo z tych się wynosić mi progów!
		



TYREZJASZ

Nie byłbym stanął, gdybyś nie był wzywał.


EDYP

	
	
	Gdybym był wiedział, że brednie pleść będziesz,
	Nie byłbym ciebie zawezwał przed siebie.
	



TYREZJASZ

	
	
	Bredzącym może li tobie się wydam, —
	Tym, co cię na świat wydali, rozsądnym.
	



EDYP

Jakim? Zaczekaj! Któż moim rodzicem?


TYREZJASZ

Ten dzień cię zrodzi i ten cię zabije.


EDYP

Jakież niejasne ty stawiasz zagadki?


TYREZJASZ

Czyś nie ty mistrzem w ich rozwiązywaniu?


EDYP

Urągaj temu, w czem uznasz mnie wielkim.


TYREZJASZ

A jednak to cię zgubiło zdarzenie.


EDYP

Jeślim wyzwolił gród — niech i tak będzie.


TYREZJASZ

Więc już uchodzę. — Prowadź mnie, pacholę.


EDYP

	
	
	Niech cię prowadzi. Obecność twa przykra,
	Twoje odejście usunie tę plagę.
	



TYREZJASZ

	
	
	Rzekłszy co miałem — idę, nie z obawy
	Przed twem obliczem, bo próżne twe groźby.
	A powiem jeszcze: człek, którego szukasz,
	Zdawna pogróżki i wici o mordzie
	Laiosa głosząc, jest tutaj na miejscu.
	Obcym go mienią, ale się okaże,
	Iż on zrodzony w Tebach; nie ucieszy
	Tem się odkryciem; z widzącego ciemny,
	Z bogacza żebrak — na obczyznę pójdzie,
	Kosturem drogi szukając po ziemi.
	I wyjdzie na jaw, że z dziećmi obcował
	Własnemi, jak brat i ojciec, że matki
	Synem i mężem był, wreszcie rodzica
	Współsiewcą w łożu i razem mordercą.
	Zważ to, a jeśli to prawdę obraża,
	Za niemądrego ogłoś mnie wróżbiarza.
	



CHÓR


	
	Na kogóż wskazał delfickich głos skał
	Kto strasznej zbrodni krwią ręce swoje zlał.
	Niechby szybkim pędem koni,
	Co cwałują w chmur tabunie,
	Uszedł on pogoni!
	Bo Apollo wnet nań runie
	Z błyskiem, gromem, burzą,
	I niechybne wnet Erynje grozie tej przywtórzą.
	
	
	
	Więc z Parnasu śnieżnych wirchów głos błyszczący padł,
	By przestępcy ukrytego badać wszędzie ślad
	On jak buhaj w dzikim lesie
	Raz postoi w ciemnych grotach,
	To znów w skalne jary rwie się
	W omylnych obrotach.
	Od wyroczni w środku ziem w dalsze pomknie sioła,
	Ale słowo wciąż jej żyje i krąży dokoła.
	
	
	
	Straszną, o straszną wróżbiarz budzi trwogę,
	Słowom przywtórzyć ni przeczyć nie mogę.
	Błądzę wśród obaw; i błądząc, już nie wiem,
	Między Labdakidów rodem
	A synem Polybosa, cóż gniewu zarzewiem,
	Co mogło być walki powodem.
	Wieść o tym milczy. Po cóż bym więc ujął Edypa ja sławy
	Jako mściciel ciemnej sprawy?
	
	
	
	Zeus i Apollo przenikną człowieczych dusz ciemnie,
	A fałszywy sąd tego, któryby nade mnie
	Stawiał wróżbiarza. Bywa, iż posiędzie
	Mąż jeden więcej mądrości.
	Lecz nie przywtórzę mu nigdy, aż prawda na jaw się dobędzie.
	Bo gdy potwór skrzydlaty w grodzie naszym gości,
	Stanął mąż i wyzwolił i zagoił rany;
	Nie dozna on mojej przygany
	



KREON

	
	
	Drodzy ziomkowie, doszło moich uszu,
	Że Edyp władca ciężko mnie winuje.
	Więc tu przybywam zrażony; bo jeśli
	Mniema, iż ja się czy słowem, czy rzeczą
	Do troski, co go gnębi, przyczyniłem,
	To już nie pragnę dłuższego żywota
	Pod tym zarzutem. Toć takie mniemanie
	Nie drobną tylko wyrządza mi krzywdę,
	Ale największą, skoro ja rodakom,
	Wam i mym bliskim przewrotnym się wydam.
	



CHÓR

	
	
	Zarzut ten jednak w gniewliwym zapale
	Raczej się począł, a nie w głębi duszy.
	



KREON

	
	
	Skąd te posłuchy, iż z mego podmuchu
	Wróżbiarz kłamliwe wygłasza twierdzenia?
	



CHÓR

Słowo to padło; skąd poszło, ja nie wiem.


KREON

	
	
	I z prostym wzrokiem i z wzniesionem czołem
	Takie tu na mnie miotano zarzuty?
	



CHÓR

	
	
	Nie wiem. Co władcy czynią, ja nie śledzę.
	Lecz otóż książę sam kroczy z pałacu.
	



EDYP

	
	
	Tyś tutaj? A więc śmiesz tak być bezczelnym,
	Aby do moich przybliżać się progów,
	Ty, coś zamierzył popełnić morderstwo
	I z władzy króla mnie gwałtem ograbić?
	Rzeknij, na bogów, czy słabość czy głupstwo
	We mnie spostrzegłeś, by snuć te zamiary?
	Czyś mniemał, że twych ukrytych podstępów
	Nie dojrzę, że się obronić nie zdołam?
	Czyż nie przewrotnem twoje przedsięwzięcie,
	Bez sił, wspólników, tak rwać się na trony,
	Które się ludźmi zdobywa i złotem?
	



KREON

	
	
	Radzę ci naprzód wysłuchać mej mowy,
	A potem rzeczy poznawszy, osądzić.
	



EDYP

	
	
	W słowach ty dzielny, lecz złym ci ja będę
	Uczniem, bo mam cię za zdrajcę i wroga.
	



KREON

Posłuchaj oto, co powiem w tej sprawie.


EDYP

Nie praw ty oto, że jesteś bez winy.


KREON

	
	
	Jeżeli mniemasz, że upór jest skarbem,
	Choć bezrozumny, to mniemasz przewrotnie.
	



EDYP

	
	
	Jeżeli sądzisz, iż krzywdząc krewnego
	Nie zaznasz kary, to sądzisz fałszywie.
	



KREON

	
	
	Uznam twe zdanie, lecz poucz mnie przecież,
	Cóż ci się teraz wydarzyło złego?
	



EDYP

	
	
	Czyś mnie namawiał, czyli nie namawiał,
	Bym tu sprowadził znanego wróżbitę?
	



KREON

I dziś obstaję przy tej samej radzie.


EDYP

Jakże, to dawno od czasu, gdy Laios...


KREON

Cóż począł? Słów twych nie całkiem pojmuję.


EDYP

Zniknął śmiertelnym ugodzony ciosem?


KREON

Będzie już dawno od tego zdarzenia.


EDYP

Czyż wtedy wróżbiarz sprawował swą sztukę?


KREON

Równie był mądrym i w równej już cenie.


EDYP

Czyż on naówczas mnie wspomniał choć słówkiem?


KREON

Nigdy, przynajmniej jam tego nie słyszał.


EDYP

A czyście wtedy zarządzili śledztwo?


KREON

Tak, oczywiście, lecz było daremnem.


EDYP

I czemuż wtedy nie gadał ten znachor?


KREON

Nie wiem; a kiedy czego nie wiem, milczę.


EDYP

Lecz tyle z wiedzą mógłbyś rzec i znawstwem...


KREON

Co znów? nie zaprę się rzeczy mi znanych.


EDYP

	
	
	Gdyby nie schadzki z tobą, nie nazwałby
	Śmierci Laiosa on moich rąk dziełem,
	



KREON

	
	
	Jeśli tak mówi, wiesz to sam; ja ciebie
	Chciałbym wypytać, jak ty mnie badałeś.
	



EDYP

Badaj, bo mordu mi nikt nie dowiedzie.


KREON

Mów więc — maszli ty mą siostrę za żonę?


EDYP

Tego pytania zaprzeczyć nie mogę.


KREON

Czy nie dopuszczasz onej do współrządów?


EDYP

Cokolwiek zechce, przyznaję jej chętnie.


KREON

Czyż więc ja trzeci nie równam się z wami?


EDYP

W tem właśnie widzę twą złość i przewrotność.


KREON

	
	
	Nie, gdybyś słuchał, jak ja cię słuchałem
	Rozważ to naprzód, czy ktoby przekładał
	Rządy wśród trwogi nad spokój pogodny,
	Któryby równą zapewniał mu siłę.
	Jam tedy nigdy nie marzył, by królem
	Być raczej niżli królewskie mieć życie,
	I nikt rozumny tego nie zapragnie.
	Teraz mam wszystko od ciebie bez znoju,
	Gdy królów wolę częstokroć mus pęta.
	Jakże przeniósłbym więc godność i trony
	Nad stanowisko, co dzierżę wśród wczasów?
	Nie jestem' przecie głupim, by pożądać
	Czegoś innego nad zaszczyt z korzyścią.
	Czczą mnie tu wszyscy, wszystko mi się kłania,
	Ci, co do ciebie dążą, mi schlebiają,
	Bo od mej łaski tak wiele zależy.
	Więc czemużbym ja to wszystko porzucił?
	Nie wykolei się człowiek rozważny,
	Anibym powziął ja takich zamiarów,
	Ani też innych nie poparł w tem dziele.
	Więc dla dowodu zapytaj się w Delfach,
	Czy w całej prawdzie oddałem głos boga;
	A gdybyś poznał, że spiski knowałem
	Wespół z wróżbitą, to chwyć mnie i zabij
	Dwoistym, moim i twoim wyrokiem!
	Ale nie rzucaj niepewnych podejrzeń,
	Bo się nie godzi złych mienić prawymi,
	Ni prawych złymi bez wszelkiej przyczyny.
	Dobrego człeka odepchnąć, to tyle,
	Jakby kto drogiej wyzbył się chudoby.
	Poznasz to z czasem stanowczo, albowiem
	Cnocie czas jeden świadectwo wystawi,
	A złość nieprawych dzień jeden wyjawi.
	



CHÓR

	
	
	Pięknie on mówił i zlecił przezorność,
	Bo człek porywczy zbyt łatwo się potknie.
	



EDYP

	
	
	Nagle i chyłkiem gdy ku mnie podstąpią,
	Trzeba mnie także w rozmyśle być nagłym.
	Gdybym w spokoju trwał, to on by dzieła
	Dokonał, ja zaś doznałbym wnet szwanku.
	



KREON

Cóż więc zamierzasz? czy z kraju mnie wygnać!


EDYP

Nic mniej; chcę śmierci twojej, nie wygnania.


KREON

Dowiedź mi naprzód, w czem moja jest wina.


EDYP

Więc ani folgi mi nie dasz, ni wiary?


KREON

Bo ci rozwagi brak.


EDYP

Mam ją dla siebie.


KREON

Trza jej i dla mnie.


EDYP

Ty złym jesteś człekiem.


KREON

A gdybyś błądził?


EDYP

Jednak słuchać trzeba.


KREON

I złego pana?


EDYP

O miasto, ty miasto!


KREON

I ja też miasta cząstką, nie ty jeden.


CHÓR

	
	
	Dość tego kniaziu; w sam raz, jak spostrzegam,
	Wychodzi z domu Jokasta; z nią razem
	Trzeba zażegnać drażniące te swary.
	



JOKASTA

	
	
	Czemuż, nieszczęśni, jątrzycie się słowy?
	Nie wstyd wam ludzi, gdy ogół chorzeje,
	Własne poruszać spory i zatargi?
	Idź więc do domu ty i pójdź Kreonie,
	By błahych żalów nie spiętrzać nad miarę.
	



KREON

	
	
	O siostro! Mąż twój straszne miota na mnie
	Groźby, podwójne wydziela mi kaźnie:
	Albo wygnanie, lub życia utratę.
	



EDYP

	
	
	Tak jest, bom schwycił na złych go zamysłach
	Podstępnie przeciw mej knutych osobie.
	



KREON

	
	
	Niechbym nie uszedł, lecz zginął pod klątwą,
	Jeśli prawdziwe twoje oskarżenia.
	



JOKASTA

	
	
	Zawierz na bogów, Edypie, tej mowie,
	Bacząc nasamprzód na święte zaklęcia,
	A potem na mnie i tych co obecni.
	



CHÓR

Usłuchaj chętnie i mądrze, o to cię błagam, mój władco!


EDYP

W czem mam ustąpić?


CHÓR

Zważ, iż nie był przewrotnym, uszanuj jego zaklęcia


EDYP

Wiesz, czego żądasz?


CHÓR

Wiem.


EDYP

A więc wypowiedz?


CHÓR

	
	
	Że pozwał bogów, nie mieć bez przyczyny
	Hańbiącej w twarz jego winy!
	



EDYP

	
	
	Wiedz ty, iż tego żądając odemnie,
	Żądasz mej śmierci i mego wygnania.
	



CHÓR

	
	
	Klnę się na słońce, co niebios wiedzie rej,
	Niechbym zginął marnym zgonem,
	Jeśli kiedy w duszy mej
	Myśl ta postała; w sercu ja zgnębionem
	Drżę, iż do nieszczęść, co trapią tę ziemię,
	Nowych klęsk przydacie brzemię.
	



EDYP

	
	
	Niech więc on idzie, choćbym i ze szczętem
	Miał zginąć, albo z hańbą być wygnanym.
	Litość mą budzą twe słowa, nie jego.
	Moja nienawiść wszędzie go doścignie.
	



KREON

	
	
	Zżymasz się jeszcze, kiedy ustępujesz,
	Zgnębionym jesteś, gdy gniew twój przycichnie,
	Takie natury są sobie katuszą.
	



EDYP

Precz stąd nareszcie!


KREON

	
	
	Uchodzę w tej chwili.
	Niechby wbrew tobie tamci mnie uczcili.
	



CHÓR

Księżno, czemu ty zwlekasz, by go wprowadzić do domu?


JOKASTA

Niechbym poznała, co zaszło.


CHÓR

Ciemnych głos padł podejrzeń, które wgryzają się w serce.


JOKASTA

Czy z ust ich obu?


CHÓR

Obu.


JOKASTA

Cóż więc rzekli?


CHÓR

	
	
	O, dość już cierpień! o, nie każ mi mową
	Rany tej jątrzyć na nowo!
	



EDYP

	
	
	Widzisz, gdzieś zaszedł ty z twoją mądrością,
	Zdradzasz mą sprawę i tępisz mi serce,
	



CHÓR

	
	
	Rzekłem już nieraz, o książę,
	Że brakłoby mi rozumu i sądu,
	Gdybym się zaparł miłości, co z tobą mnie wiąże —
	Z tobą, coś nawę tej ziemi do lądu
	Skierował pośród burz i mąk.
	O nie puszczaj steru z rąk!
	



JOKASTA

	
	
	Na bogów, powiedz i mnie wreszcie, królu,
	Czemu tak wielkim zapłonąłeś gniewem.
	



EDYP

	
	
	Rzeknę — bo więcej cię nad tamtych cenię,
	Jakie to Kreon knuł na mnie zamysły.
	



JOKASTA

Mów, jeśli pewne masz winy poszlaki.


EDYP

On mnie nazywa Laiosa mordercą.


JOKASTA

Czy z własnej wiedzy, czyli też z posłuchu?


EDYP

	
	
	Nasłał wróżbitę przewrotnego, który
	Słów mu oszczędził i głowę osłonił.
	



JOKASTA

	
	
	Ty więc nie bacząc wiele na te rzeczy,
	Mnie raczej słuchaj i wiedz, iż śmiertelnych
	Sztuka wróżenia nie ima się wcale.
	Złożę ci na to stanowzce dowody.
	Wiedz więc, że Laios otrzymał był wróżby,
	Nie od Apolla, lecz od jego służby,
	Iż kiedyś śmierć go z rąk syna pokona,
	Co zeń zrodzony — i z mojego łona.
	A wszakże jego, jak wieść niesie, obce
	Zabiły zbiry w troistem rozdrożu.
	A to niemowlę, gdy trzeci dzień świtał,
	Przebiwszy u nóg kosteczki, wysadził
	On ręką obcą gdzieś w górskich ostępach.
	I tak Apollo nie dopełnił tego,
	By syn ten ojca powalił, ni groźby,
	Że Laios legnie pod syna zamachem.
	A tak głosiły przecie przepowiednie.
	Nie troszcz się o nie. Gdy tajemnej toni
	Bóg chce co wydrzeć, on sam to odsłoni.
	



EDYP

	
	
	Po twoich słowach, jakiż mną owładnął,
	Żono, niepokój i ducha wzruszenie!
	



JOKASTA

Nowa więc troska znów ciebie się czepia?


EDYP

	
	
	Słyszałem, tak mi się zdaje, że Laios
	Legł, gdzie potrójne rozchodzą się drogi?
	



JOKASTA

Tak wieść głosiła i dotąd się krzewi.


EDYP

A gdzie spełniono nieszczęsną tę zbrodnię?


JOKASTA

	
	
	Focydą zwie się kraj ów, a dwie drogi
	Z Delf i Daulidy zbiegają się w jedną.
	



EDYP

A jak to dawno od tego zdarzenia?


JOKASTA

	
	
	Na krótko, nim ty władcą tej krainy
	Zostałeś, wieść ta doszła do stolicy.
	



EDYP

O Zeusie, cóż ty kazałeś mi spełnić?


JOKASTA

Cóż ci tak serce, Edypie, porusza?


EDYP

	
	
	Nie pytaj więcej, lecz powiedz mi, jaki
	Laios miał wygląd i w jakim był wieku?
	



JOKASTA

	
	
	Smagły był, włosów bielała już wełna,
	Od twej postawy niewiele się różnił.
	



EDYP


	
	Biada mi, straszną rzuciłem ja klątwę,
	Jak się wydaje, nieświadom na siebie.
	



JOKASTA

Cóż mówisz, książę! Z trwogą na cię patrzę.


EDYP

	
	
	Drżę ja, iż wróżbiarz nie całkiem był ślepym;
	Rzecz mi wyjaśnisz, gdy jedno odpowiesz.
	



JOKASTA

Waham się, ale odrzeknę, gdy spytasz.


EDYP

	
	
	Czy jechał skromnie, czy też jako książę
	Liczną drużynę miał na swe rozkazy?
	



JOKASTA

	
	
	Pięciu ich było, a wśród nich obwiestnik;
	Wóz tylko jeden Laiosowi służył.
	



EDYP

	
	
	Biada — już świta zupełnie; któż tedy
	Takich szczegółów udzielił wam, żono?
	



JOKASTA

Jeden ze służby, co uszedł ze życiem.


EDYP

Czyż on się teraz znajduje w tym domu?


JOKASTA

	
	
	O nie! bo kiedy wróciwszy zobaczył,
	Że ty u steru, że Laios zabity,
	Zwrócił się do mnie z pokornem błaganiem
	Bym go posłała na wieś między trzody,
	Tak iżby najmniej oglądał to miasto.
	Ja go puściłam, bo chociaż niewolnik,
	Tej lub i większej był godzien nagrody.
	



EDYP

Niechby on tu się pojawił co żywo!


JOKASTA

Łatwem to; ale cóż go tak pożądasz?


EDYP

	
	
	Boję się żono, żem orzekł zbyt wiele,
	Więc z tej przyczyny oglądać go pragnę.
	



JOKASTA

	
	
	Stawi się tutaj; ale i ja godna,
	Byś mi powiedział, co gnębi twą duszę.
	



EDYP

	
	
	Nie skryjęć tego, skorom tak daleko
	Zapadł już w trwogę; a komużbym raczej
	Wśród takiej burzy otworzył me wnętrze?
	Ojcem był moim Polybos z Koryntu,
	Matką Merope z Dorydy. Zażyłem
	Tam ja czci wielkiej, aż się przytrafiło
	Coś, co urazy zapewne jest godnem,
	Godnem nie było takiego porywu.
	Bo wśród biesiady podniecony winem
	Mąż w twarz mi rzucił, że jestem podrzutkiem.
	A ja, choć gniewny, umiałem narazie
	Się pohamować; nazajutrz badałem
	Ojca i matkę, a oni do sprawcy
	Takiej obelgi żal wielki uczuli.
	To mnie cieszyło; lecz słowa te jednak
	Ciągle mnie truły i snuły się w myśli.
	A więc bez wiedzy rodziców poszedłem
	Do świętych Delfów, a tu mi Apollo
	Tego, com badał, nie odkrył; lecz straszne
	Zato mi inne wypowiedział wróżby,
	Że matkę w łożu ja skalam, że spłodzę
	Ród, który ludzi obmierznie wzrokowi,
	I że własnego rodzica zabiję.
	To usłyszawszy, zdała od Koryntu
	Błądziłem, kroki gwiazdami kierując,
	Aby przenigdy nie zaznać nieszczęścia,
	Hańby, któraby spełniła tę wróżbę.
	I krocząc naprzód, przyszedłem na miejsce,
	Gdzie według ciebie ten król był zabitym.
	Zeznam ci wszystko po prawdzie; gdym idąc
	Do troistego zbliżył się rozdroża,
	Wtedy obwiestnik i mąż jakiś wozem
	W konie sprzężonym jadący, jak rzekłaś,
	Mnie najechali, i z drogi mnie gwałtem
	Woźnica spędzał wraz z owym staruchą.
	Ja więc wzburzony uderzam woźnicę,
	Co mnie potrącił; a gdy to zobaczył
	Starzec, upatrzył gdym podle był wozu,
	I w głowę oścień mi wraża kolczasty; —
	Oddałem z lichwą; ugodzon kosturem
	Runął on nawznak ze środka siedzenia. —
	Tnę potem drugich; a jeśli obcego
	Łączyło jakie z Laiosem krewieństwo,
	To któż nędzniejszym byłby od zabójcy,
	Któż w większej bogów pogardzie i nieba?
	Przecież go obcym, ni ziomkom nie wolno
	Przyjąć pod dachem, ni uczcić przemową,
	Lecz precz należy odtrącić. Nikt inny,
	Lecz ja tę klątwę sam na się rzuciłem.
	A ręką kalam ofiary dziś łoże,
	Co w krwi broczyła. — Czyż ja nie shańbiony?
	Nie. zbezczeszczony doszczętnie? Jeżeli
	Tułać się przyjdzie, w tułaczce już moich,
	Ani ojczyzny oglądać nie będę.
	Inaczej matkę bo pojąć i zgładzić
	Ojca bym musiał, tego, co dał życie. —
	Ktoby w tem widział srogiego demona
	Dopust, czyż domysł ten byłby fałszywym?
	Niechbym nie zajrzał, o boże wy mocy,
	Tego ja słońca i zginął bez wieści
	Z pośród śmiertelnych, nim takie nieszczęście
	Ostrzem by w moją ugodziło głowę.
	



CHÓR

	
	
	Strasznem to, panie, lecz póki ów świadek
	Prawdy nie wyzna, trwaj jeszcze w nadziei.
	



EDYP

	
	
	Żyje też we mnie li tyle nadziei,
	By się owego doczekać pasterza.
	



JOKASTA

Jakąż otuchę opierasz ty na nim?


EDYP

	
	
	Zaraz ci powiem; jeśliby tak samo,
	Jak ty, on mówił, uszedłbym ja zguby.
	



JOKASTA

Jakież wyrzekłam ja słowa znaczące?


EDYP

	
	
	Rzekłaś, że kilku podawał on zbójców
	Za sprawców zbrodni; jeśliby tę liczbę
	Znowu potwierdził, to nie ja zabójcą.
	Jeden i wielu, to przecież nie równem.
	Lecz gdyby wspomniał o jednym podróżnym,
	Natenczas zbrodnia się na mnie przewali.
	



JOKASTA

	
	
	Wiedz więc stanowczo, że tak brzmiały słowa,
	A niepodobnem, by wraz je odwołał.
	Gdyż wszyscy, nie ja słyszałam to sama.
	A gdyby nawet od słów swych odstąpił,
	To i tak przecie zgon ten Laiosa
	Wróżby nie spełni; bo temu Apollo
	Groził, że zginie od syna prawicy,
	A syn nieszczęsny nie zabił go wszakże,
	Lecz sam dokonał już przedtem żywota.
	Ja więc na słowa wróżbiarzy ni tyle
	Się nie oglądam, a tyle je ważę...
	



EDYP

	
	
	Trafnie to mówisz, poślij jednak kogo,
	Aby przystawił pasterza, nie zwlekaj.
	



JOKASTA

	
	
	Wnet poślę wstąpmy tymczasem do domu,
	Bo, co ci miłem, nie zniecham niczego.
	



CHÓR

	
	
	Niechbym ja słowom i sprawom co święte
	Cześć wierną dał i pokłony.
	Strzegą ich prawa w eterze poczęte,
	Nadziemskie strzegą zakony.
	Olimp im ojcem, z ziemskiego bo łona
	Takie nie poczną się płody,
	Ani ich fala zapomnień pokona.
	Trwa w nich Bóg wielki, mocny, wiecznie młody.
	
	
	
	Pycha rodzi tyranów; gdy pychy tej szały
	Prawa i miarę przekroczą,
	Runie na głowę ze stromej gdzieś skały,
	Gdzie głębie zgubą się mroczą.
	Nic jej stamtąd nie wyzwoli.
	Do Boga wzniosę ja prośbę gorącą,
	By zbawił tego, co nas ratował w niedoli.
	Bóg mi ostoją i wiernym obrońcą!
	
	
	
	A gdy ludzi czyn lub głos
	Prawa obrazi i święte bóstw trony,
	Niech ich straszny dogna los,
	Skarci dumy wzlot szalonej,
	Gdy za brudnym zyskiem gonią,
	Gdy od ludzi złych nie stronią,
	Świętość grzeszną skazą dłonią.
	Któżby jeszcze się, chełpił, iż kary on groty
	I bogów odeprze gniewy?
	Jeśliby takie cześć miały roboty,
	Nacóż me tańce i śpiewy?
	
	
	
	Już do Olimpji nie pójdę, nie pójdę Delfów ja szlakiem,
	Nie ujrzy mnie Abejski chram,
	Aż niebo swym wszechwidnym znakiem
	Mowom ludzi zada kłam.
	O Zeusie, jeśliś ty panem niebiosów,
	O wszechwładco ziemi losów,
	Bacz na krnąbrność ludzkich głosów.
	Co Bóg o Laiosie wieści,
	Mają już za sen i mary
	I Apollo już bez części!
	Wniwecz idą wiary.
	



JOKASTA

	
	
	O głowy miasta, dobrem mi się zdało
	Do domów bożych pójść, przybrawszy ręce
	W wieńce i wonne dla bogów kadzidła.
	Bo troski różne zawładły nadmiernie
	Duchem Edypa; i nie jak rozumny
	Nowe on wieści według dawnych waży,
	Lecz tym, co grozę wróżą, się poddaje.
	Więc gdy mu żadnej nie wlałam otuchy,
	Do ciebie, żeś tu bliski, Apollinie,
	Z prośbą się teraz zwracam i błaganiem,
	Żebyś nam ulgi przysporzył ty zbożnej.
	Bo teraz my tu wszyscy zatroskani,
	Patrząc na trwogi sternika tej nawy.
	



[Przybywa Posłaniec z Koryntu]


POSŁANIEC Z KORYNTU

	
	
	Czy mógłbym od was dowiedzieć się, kumy,
	Gdzie tu mieszkanie jest króla Edypa.
	Lub raczej mówcie gdzie teraz przebywa.
	



CHÓR

	
	
	Otóż dom jego, a on sam jest w domu
	I otóż żona, matka jego dzieci.
	



POSŁANIEC

	
	
	Niechajby szczęsna ze szczęsnymi żyła,
	Ona, co prawą jest jego małżonką.
	



JOKASTA

	
	
	Niechaj i tobie Bóg szczęści, boś pięknie
	Nas tu pozdrowił; lecz wyjaw przyczynę
	Twego przybycia, jaką wieść przynosisz.
	



POSŁANIEC

Dobrą wieść niosę dla domu i męża.


JOKASTA

Jaką nowinę? Skądże to przybywasz?


POSŁANIEC

	
	
	Z Koryntu, — słowa, które wnet wypowiem,
	Sprawią ci radość — a może i troskę.
	



JOKASTA

Cóż to, co siłę podwójną mieć może?


POSŁANIEC

	
	
	Jego chcą ludzie Istmijskiej krainy
	Posadzić na tron; tak o tem mówiono.
	



JOKASTA

Cóż? czyż już stary Polybos nie rządzi?


POSŁANIEC

Przestał, bo śmierć go zabrała do grobu.


JOKASTA

Cóż znowu? umarł więc, starcze, Polybos?


POSŁANIEC

Niech zginę, jeśli prawdy nie wyrzekłem.


JOKASTA

	
	
	Donieś więc o tem, służebno, co prędzej
	Mojemu panu. O bogów wyrocznie
	Cóż się to stało? Z trwogi przed tym mężem
	Uciekał Edyp, by snadź go nie zabił.
	A teraz los weń — nie Edyp ugodził.
	



EDYP

	
	
	O najmilejsza ma żono, Jokasto,
	Po coś mnie tutaj wywołała z domu?
	



JOKASTA

	
	
	Wysłuchaj tego człowieka i rozważ,
	Jako się pustym okazał głos bogów.
	



EDYP

Co on za jeden i cóż nam zwiastuje?


JOKASTA

	
	
	Idzie z Koryntu z nowiną o ojcu,
	Że już nie żyje Polybos, że — skonał.
	



EDYP

Cóż to przybyszu! Sam mów, co przynosisz.


POSŁANIEC

	
	
	Jeśli to wprzódy mam tobie obwieszczać,
	Wiedz, że ów człowiek już poszedł na mary.
	




EDYP

Podstęp go, czyli zwaliła choroba?


POSŁANIEC

Drobna niekiedy rzecz starca powali.


EDYP

A więc z słabości skończył, jak się zdaje.


POSŁANIEC

I z miary wieku, która nań przypadła.


EDYP

	
	
	Przebóg! pocóżby, o żono, kto zważał
	Na Pytji trony, niebieskie świergoty
	Ptaków, za których to głosów przewodem
	Ja ojcobójcą być miałem; toć teraz
	Ten już pod ziemią, a ja zaś oszczepu
	Ani się tknąłem; więc chyba tęknota
	Za mną go zmogła; — tak byłbym zabójcą.
	Zabrawszy tedy grożące wyrocznie,
	Legł on w Hadesie i starł je na nice.
	



JOKASTA

Czy nie mówiłam ci tego już dawno?


EDYP

Mówiłaś, ale mną władnęła trwoga.


JOKASTA

Nadal więc nie bierz tych rzeczy do serca.


EDYP

Lecz matki łoże, czyż nie ma mnie trwożyć?


JOKASTA


	
	Czemużby troskał się człowiek, co w ręku
	Losu, przyszłości przewidzieć nie zdolny?
	Jeszcze najlepiej żyć tak — od dnia do dnia.
	A tych miłostek z matką się nie strachaj,
	Bo wielu ludzi już we śnie z matkami
	Się miłowało; swobodnie ten żyje,
	Kto snu mamidła lekko sobie waży.
	



EDYP

	
	
	Pięknem byłoby to wszystko, coś rzekła,
	Gdyby nie matka — przy życiu; że żyje,
	Choć pięknie mówisz; ja muszę się trwożyć.
	



JOKASTA

I z grobu ojca nie zabłysł ci promień?


EDYP

Zabłysł, nie przeczę, lecz matki się boję.


POSŁANIEC

Jakaż niewiasta tak wielce was trwoży?


EDYP

Meropa, starcze, żona Polybosa.


POSŁANIEC

Cóż więc takiego, co grozę wam sprawia?


EDYP

Straszliwa wróżba zesłana od bogów.


POSŁANIEC

Poznać ją można, czy milczeć musicie?


EDYP

	
	
	Owszem, znać możesz. Loksjas mi zwiastował
	Niegdyś, że matkę obejmę na łożu
	I że własnego ojca krew przeleję.
	Przeto ja długo, by złego się ustrzec,
	Mijałem Korynt, na szczęście; lecz przecież
	Patrzeć w rodziców oblicze rozkoszą.
	



POSŁANIEC

Czyż dla tej trwogi uszedłeś ty z kraju?


EDYP

Tak, starcze, nie chcąc być ojca mordercą.


POSŁANIEC

	
	
	Czemuż więc dotąd, o władco, z tej trwogi
	Cię nie wywiodłem, gdym przybył tu chętny?
	



EDYP

A przecież wdzięczność zyskałbyś tem wielką.


POSŁANIEC

	
	
	Potom tu przybył, by skoro do domu
	Wrócisz, i mnie się też co okroiło.
	



EDYP

O! z rodzicami nie stanę pospołu!


POSŁANIEC

Synu, toć jasnem, iż nie wiesz, co czynisz.


EDYP

Jak to, mój stary, poucz mnie, na bogi!


POSŁANIEC

Czyż dla tych ludzi unikasz ty domu?


EDYP

W trwodze, by Febus się jasno nie ziścił.


POSŁANIEC

Byś od rodziców nie przejął zakały?


EDYP

To właśnie ciągle, o starcze, mnie trwoży.


POSŁANIEC

Więc nie wiesz, że się strachasz bez powodu.


EDYP

Jakoż? gdy jestem tych dzieckiem rodziców.


POSŁANIEC

Polybos tobie żadnym nie był krewnym.


EDYP

Cóż to, Polybos nie byłby mi ojcem?


POSŁANIEC

Nie więcej ojcem odemnie, lecz równym.


EDYP

Skądby się ojciec z tym równał, co nie jest?


POSŁANIEC

Wszakże ni ja cię spłodziłem, ni tamten.


EDYP

Więc skądże wtedy on mienił mnie synem?


POSŁANIEC

Wiedz, iż z rąk moich otrzymał cię w darze.


EDYP

I z obcej ręki przyjąwszy, tak kochał?


POSŁANIEC

Bezdzietność takie mu dała uczucia.


EDYP

A tyś mnie kupił, czy znalazł przypadkiem?


POSŁANIEC

Znalazłem w krętych Kiteronu jarach.


EDYP

Jakże dostałeś się do-tych ostępów?


POSŁANIEC

Górskiemu bydłu za pastucha byłem.


EDYP

Pastuchem byłeś wędrownym i płatnym?


POSŁANIEC

I twym wybawcą natenczas, o synu.


EDYP

A w jakiej ty mnie zeszedłeś potrzebie?


POSŁANIEC

Stopy nóg twoich dać mogą świadectwo.


EDYP

Biada mi, dawne wspominasz niedole.


POSŁANIEC

Ja zdjąłem pęta z twoich stóp przebitych.


EDYP

Z pieluch więc straszną wyniosłem ohydę?


POSŁANIEC

Od nóg nabrzmiałych nadano ci imię.


EDYP

Przebóg, mów, ojciec je nadał czy matka?


POSŁANIEC

Nie wiem, wie lepiej ten, co mi cię zwierzył.


EDYP

Nie sam mnie zszedłeś, lecz z innejś wziął ręki?


POSŁANIEC

Nie sam, lecz inny cię wydał mi pastuch.


EDYP

Któż on? Czy zdołasz go jeszcze oznaczyć?


POSŁANIEC

Mówiono, że był u Laiosa w służbie.


EDYP

W służbie u króla dawnego tej ziemi?


POSŁANIEC

A jużci; pasał on Laiosa trzody.


EDYP

Czy on przy życiu, czy mógłbym go widzieć?


POSŁANIEC

Miejscowi ludzie to wiedziećby mogli.


EDYP

	
	
	Czyż więc wśród ludzi, którzy tu obecni,
	Zna kto człowieka, którego on wskazał,
	Czy go nie widział czy w polach, czy w domu?
	Mówcie, bo światła nadarza się pora.
	



CHÓR

	
	
	Nie znam innego krom sługi, którego
	Wezwać już z pola kazałeś Jokasta
	Chyba najlepszej udzieli wskazówki.
	



EDYP

	
	
	Żono, czy znasz ty człowieka, za którym
	Posłałem w pole, o którym ten prawi?
	



JOKASTA

	
	
	Cóż? kto mu w myśli? nie zważaj ty na to,
	Słów tu mówionych nie pomnij na próżno.
	



EDYP

	
	
	Rzecz niepodobna, bym takie poszlaki
	Dzierżąc, nie badał mego pochodzenia.
	



JOKASTA

	
	
	Jeśli, na bogów, życie tobie miłe,
	Nie badaj tego; mej starczy katuszy.
	



EDYP

	
	
	Odwagi! nic ci nie ujmie, chociażbym
	Z dziadów i ojców pochodził niewoli.
	



JOKASTA

Jednak mnie słuchaj, błagam, nie czyń tego.


EDYP

Zbytnia uległość nie zawrze mi prawdy.


JOKASTA

Z serca najlepszą ci służę poradą.


EDYP

Co zwiesz najlepszem, oddawna mnie dręczy.


JOKASTA

Nieszczęsny, niechbyś nie wiedział, kim jesteś.


EDYP

	
	
	Czyż mi nie stawią wnet tego pastucha?
	Ta — niech się cieszy świetnością swych przodków.
		



JOKASTA

	
	
	Biada, nieszczęsny, to jedno już słowo
	Rzeknę, a głos ten już będzie ostatnim.
	



[Wybiega ze sceny]


CHÓR

	
	
	Dlaczegóż żona w tak dzikiej rozpaczy
	Precz stąd wybiegła? Edypie? Strach zbiera,
	Że jaka klęska w milczeniu się zerwie.
	



EDYP

	
	
	Niechaj się zrywa; ja jednak mojego
	Dojdę początku, chociażby był marnym.
	Tej pono, że jest wyniosłą niewiastą,
	Mojej nędzoty powstydzić się przyjdzie.
	Ja zaś, co synem losu się być mienię
	Dobrotliwego, nie doznam zhańbienia,
	On-to mi matką, a druhy miesiące
	Dały mi szmaty i dały szkarłaty.
	Wobec tej matki zmiany się nie boję,
	Gdy poznam w pełni pochodzenie moje.
	



CHÓR

	
	
	Jeśli to nie sen, nie złuda,
	Jutro, gdy skała twa, o Kiteronie,
	W pełni miesiąca zapłonie,
	Wysławię cześć twą i cuda.
	Zaśpiewam chwały pieśń wielką,
	Zwąc cię Edypie matką, żywicielką.
	Pląsem cię uczczę, iż byłeś ostoją mym panom
	A ty, Febie, zawtóruj i pieśni i tanom.
	
	
	
	Jakaż bo ciebie zrodziła dziewica?
	Czyś ty był ojcem, o Panie,
	Czy też Apolla znęciły ją lica
	Na szczytów cichej polanie?
	Czy bóg, co włada w Kyllenejskim jarze,
	Lub Bakchus lśniący na wirchów gdzieś tronie
	Od krasnych dziewic otrzymał cię w darze,
	Nimf w Helikonie?
	



[Wchodzi stary sługa Laiosa]


EDYP

	
	
	Jeśli ja także, choć wprzód go nie znałem,
	Zgadywać mogę, mniemałbym, o starcy,
	Że ten, którego czekamy oddawna,
	Pastuch się zjawił, bo wiek za tem mówi.
	A zresztą w ludziach, którzy go prowadzą,
	Widzę me sługi; osądzisz to łacniej,
	Boś znał człowieka przed dawnemi laty.
	



CHÓR

	
	
	On to, mój panie, wśród domu Laiosa
	Wiernym był sługą, jak mało kto inny.
	
	


EDYP

	
	
	Naprzód cię pytam, przychodniu z Koryntu,
	Czyś tego mienił?
	



POSŁANIEC

Tego, co tu stanął.


EDYP

	
	
	Starcze patrz na mnie, i wręcz odpowiadaj,
	Gdy spytam; byłeś ty sługą Laiosa?
	



SŁUGA

Tak, byłem sługą domowym, nie kupnym.


EDYP

Jakie tu miałeś zajęcia i służbę?


SŁUGA

Najwięcej, panie, chodziłem za bydłem.


EDYP

A w jakich miejscach miałeś twe szałasy?


SŁUGA

Na Kiteronie i bliskich polanach.


EDYP

Czyś widział kiedy tego tu człowieka?


SŁUGA

Przy jakiej sprawie? Kogóż masz na myśli?


EDYP

Tego tu, czyś ty z nim zadał się kiedy?


SŁUGA

Narazie ciężko to sobie przypomnieć.


POSŁANIEC

	
	
	Nie dziw, o panie! ja wraz mu przypomnę
	To, co zabaczył. Bo wiem to ja przecie,
	Że on wie także, jakośmy trzy lata
	W ciepłych miesiącach wyganiali trzody
	Tu na Kiteron; gdy zima nastała,
	Ja przepędzałem bydło do mych stajen,
	On do Laiosa obory; no! mówże,
	Czy tak się działo, czy zmyślam te rzeczy?
	



SŁUGA

Będzie to prawda — choć temu już dawno.


POSŁANIEC

	
	
	Więc powiedz dalej, czy pomnisz, żeś dziecko
	Oddał mi jakieś na pielęgnowanie?
	



SŁUGA

Cóż to, pocóż mi pytanie to stawiasz?


POSŁANIEC

Oto ten, kumie, co wtedy był dzieckiem.


SŁUGA

Cóż ty, do licha, nie zamkniesz raz gęby?


EDYP

	
	
	Nie łaj go, stary, bo raczej twe słowa
	Zgromić należy, nie jego przemowy.
	



SŁUGA

W czemże ja, dobry panie, zawiniłem?


EDYP

Że przeczysz dziecku, za którem on śledzi.


SŁUGA

Plecie bo na wiatr, nie wiedzieć dlaczego.


EDYP

Nie zeznasz z chęcią, to zeznasz pod batem.


SŁUGA

Przebóg, nie smagaj, o panie, staruszka.


EDYP

Niechaj mu ręce spętają na grzbiecie.


SŁUGA

Zaco? o biada! jakiej chcesz nowiny?


EDYP

Czyś dał mu dziecię, o które się pyta?


SŁUGA

Dałem; bodajbym dnia tego był zginął.


EDYP

Przyjdzie do tego, gdy prawdy nie zeznasz.


SŁUGA

Doszczętniej zginę, skoro ją wypowiem.


EDYP

Człowiek ten szuka, jak widać, wykrętów.


SŁUGA

O nie, toć rzekłem, iż dałem je dawno.


EDYP

Skąd wziąłeś? z domu? czy dał ci je inny?


SŁUGA

Mojem nie było, z innej wziąłem ręki.


EDYP

Któż był tym mężem, z jakiego on domu?


SŁUGA

Na boga, panie, nie pytaj mnie więcej!


EDYP

Zginąłeś, jeśli raz pytać nie dosyć.


SŁUGA

A więc — z Laiosa to było pomiotu.


EDYP

Czy z niewolnicy, czy też z krwi szlachetnej?


SŁUGA

Biada, ma mowa tuż u grozy kresu.


EDYP

I słuch mój również, lecz słuchać mi trzeba,


SŁUGA

	
	
	Zwano go synem jego; lecz twa żona
	Najlepiej powie, jak rzeczy się miały.
	



EDYP

Czy tedy ona oddała?


SŁUGA

Tak, panie.


EDYP

W jakimże celu?


SŁUGA

Bym zabił to dziecię.


EDYP

Wyrodna matka!


SŁUGA

Trwożyły ją wróżby.


EDYP

Jakie?


SŁUGA

Że dziecko to ojca zabije.


EDYP

Pocóż je tedy oddałeś tamtemu?


SŁUGA

	
	
	Z litości, panie; myślałem, że weźmie
	Dziecię do kraju, skąd przybył; i otóż
	On je zratował na zgubę, bo jeśli
	Tyś owem dzieckiem, to jesteś nędzarzem
	



EDYP


	
	Biada, już jawnem to, czegom pożądał,
	O słońce, niechbym już cię nie oglądał!
	Życie mam, skąd nie przystoi, i żyłem,
	Z kim nie przystało — a swoich zabiłem.
	



CHÓR

	
	
	O śmiertelnych pokolenia!
	Życie wasze, to cień cienia.
	Bo któryż człowiek więcej tu szczęścia zażyje
	Nad to, co w sennych rojeniach uwije,
	Aby potem z biegiem zdarzeń
	Po snu chwili runąć z marzeń.
	Los ten, co ciebie, Edypie, spotyka,
	Jest mi jakby głosem żywym,
	Bym żadnego śmiertelnika
	Nie zwał już szczęśliwym.
	
	
	
	Twe cięciwy miotły strzały
	Gdzieś daleko za granice
	Zwykłych szczęść i chwały.
	Wróżą zmogłeś ty dziewicę,
	Ostrzem zbrojną szponów.
	Żeś nam stanął jako wieża
	Obronna od zgonów,
	Uczcił w tobie lud rycerza
	I wywyższył cię ku niebom,
	Byś królem był Tebom.
	
	
	
	A dziś kogo większa moc
	Klęsk i złego gnębi?
	Któż w czarniejszą runął noc
	Do nieszczęścia głębi?
	Edypa głowo wysławiona,
	Jednej starczyło przystanie
	Na syna, ojca, kochanie
	I jednego łona.
	Jakoż cię mogły znosić do tej pory
	W milczeniu ojca ugory?
	
	
	
	Czas wszechwidny, ten odsłoni
	Winy twojej brud,
	Ślub nieślubny zemsta zgoni
	Płodzących i płód.
	O niechajbyś się Laiosa dziecię
	Nigdy nie był zjawił,
	Nie byłbym teraz rozpaczą, co miecie
	Jęki, serc krwawił.
	Tyżeś to kiedyś roztworzył me oczy
	I dziś ty grążysz mnie w mroczy.
	


POSŁANIEC DOMOWY

	
	
	O wy, którzyście starszyzną tej ziemi,
	Jakież będziecie wnet słyszeć i widzieć
	Klęski i jakiej doznacie boleści,
	Jeżeli trwacie w miłości tych domów.
	Myślę, iż Istru, ni Fasisu wody
	Kałów nie zmyją, co kryją się w wnętrzu
	Tego domostwa i wyjrzą na światło. —
	Woli to dzieła. A najgorszą męką
	Ta, którą człowiek własną ściągnie ręką.
	



CHÓR

	
	
	To już, co wiemy, dość daje żałoby
	I dosyć jęków. Cóż nadto przynosisz?
	



POSŁANIEC

	
	
	By jednem słowem wyrzec i pouczyć,
	Wiedzcie, że boska Jokasta nie żyje.
	



CHÓR

O, ta nieszczęsna! Jak ona zginęła?


POSŁANIEC

	
	
	Z własnej swej ręki. Co grozą w tym czynie,
	To was oszczędzi, boście nie patrzeli.
	Jednak, o ile rzecz w mojej pamięci,
	Straszne niewiasty opowiem katusze.
	Gdy bowiem w szale rozpaczy wkroczyła
	W przedsionek, wbiegła prosto do łożnicy,
	Włosy targając obiema rękami,
	A drzwi za sobą gwałtownie zawarłszy,
	Cieniów zmarłego woła Laiosa,
	Starych pamiętna miłości, od których
	On zginął, matkę zostawiając nato,
	Aby płodziła dalej z własnym płodem.
	Jękła nad łożem, co dało nieszczęsnej
	Męża po mężu i po dzieciach dzieci,
	I jak wśród tego skończyła, już nie wiem.
	Bo wyjąc Edyp wbiegł i od tej chwili
	Już nie widziałem, co ona poczyna,
	Lecz jego tylko śledziłem już ruchy.
	Biegał on, od nas żądając oszczepu,
	Wołał, gdzie żona — nie żona, gdzie rola
	Dwoista, której był siewcą i siewem.
	I szalonemu duch chyba to wskazał,
	Nie żaden z ludzi, którzy tam obecni.
	Więc z krzykiem strasznym, jakby za przewodem,
	Runął ku odrzwiom i wnet ze zawiasów
	Wysadził bramę i wpadł do komnaty. —
	A tam zoczymy niewiastę, jak wisi
	Chustą zdławiona. Edyp na ten widok
	Z wyciem okropnem, nieszczęsny, rozplątał
	Węzeł ofiary, a kiedy jej ciało
	Zwisło na ziemię, zdwoiła się groza.
	Bo sprzączki z szaty wyrwawszy złociste,
	Któremi ona spinała swe suknie,
	Wzniósł je wraził w swych oczu źrenice,
	Jęcząc: że dotąd wyście nie widziały,
	Co ja cierpiałem i cóż ja popełnił,
	Przeto na przyszłość w ciemności dojrzycie,
	Czegobym nie chciał, co chcę, nie poznacie —
	Wśród takich zaklęć, raz wraz on wymierza
	Ciosy w powieki; wydarte źrenice
	Zbarwiły lica, bo krew nie ściekała
	Zrazu kroplami, lecz pełnym strumieniem
	I z ran sączyła wdół czarna posoka.
	To się z obojgu zerwało nieszczęście,
	Nieszczęście wspólne mężowi i żonie. —
	Była tu świetność zaprawdę świetnością
	Za dni minionych, w dniu jednak dzisiejszym
	Nastała groza, śmierć, hańba i jęki,
	Nie brak niczego, co złem się nazywa.
	



CHÓR

Cóż więc poczyna teraz ów nieszczęsny?


POSŁANIEC

	
	
	Krzyczy, by bramy rozwarto i Tebom
	Wskazano tego, co ojca zmordował,
	Co matkę — wstręt mi przytoczyć te słowa;
	Woła, że z kraju uchodząc, pod klątwą
	Tu nie zostanie, jak sam się zaklinał.
	Lecz brak mu siły i brak przewodnika,
	Bo złe zbyt ciężkie na niego runęło.
	Wnet to ujrzycie, bo bram tych zawory
	Się roztwierają, a stanie przed wzrokiem
	Taki wam widok, że wróg by zapłakał.
	



CHÓR

	
	
	O straszny los dla ludzkich ócz,
	Straszniejszy cios od wszelkich klęsk,
	Które widziałem na ziemi.
	Jakiż wśród nędzy nagarnął cię szał
	I jakiż duch
	Z nawałem burz
	Do takiej zgrążył cię głębi?
	Biada ci, biada, wymija cię wzrok
	A chciałbym wiele się pytać,
	Wiele się zwiedzieć i wiele rozważyć,
	Lecz strach mną trzęsie i groza.
	



EDYP

	
	
	O biada mi, biada!
	Nieszczęsny ja, do jakich ziem
	Podążę? gdzież uleci głos?
	O losie, w coś ty mnie powalił?
	



CHÓR

W strasznego coś, co słyszeć, widzieć grozą.


EDYP

	
	
	O ciemnie,
	Chmury, i straszne i czarne,
	Tylu klęskami ciężarne,
	Biada mi!
	Biada mi! — jakże porówno w niedoli
	Rany i pamięć mych czynów mnie boli
	



CHÓR

	
	
	Nie dziw, że pośród tak ogromnej męki
	Podwójnie cierpisz, zdwojone ślesz jęki.
	



EDYP

	
	
	O przyjacielu!
	Tyś jeden nie ustał w ochocie,
	By nieść ulgę mej ślepocie.
	Nie uszło mi to! Bo chociaż mi ciemno
	Głos twój ja słyszę nademną.
	



CHÓR

	
	
	O straszny czynie! o straszny demonie,
	Któryś mu w oczy pchnął dłonie!
	



EDYP

	
	
	Apollo, on to sprawił, przyjaciele.
	On był przyczyną mej męce.
	Na oczy własne targnęły się ręce.
	Bo cóż wzrok jeszcze użyczy
	Temu, co widząc, nie dojrzy słodyczy?
	



CHÓR

Tak, jako mówisz, się stało.


EDYP

	
	
	Któżby mnie witał, kto kochał w tem mieście,
	Cóżby słuchowi ochłodę dawało?
	O przyjaciele! co prędzej unieście
	Precz mnie, bom ziemi zakałą,
	I ściągnąłem do mych progów
	Gniew i klątwę bogów.
	



CHÓR

	
	
	Klęska cię gnębi, świadomość cię mroczy,
	Czemuż cię, czemu poznały me oczy?
	



EDYP

	
	
	O niechajby się ten nie był narodził,
	Który mnie znalazł dzieckiem opuszczonem
	Życie zratował i z pęt oswobodził.
	Czemużem wtedy mym zgonem
	Sobie i miłym nie ujął niedoli?
	



CHÓR

Po mojej także byłoby to woli.


EDYP

	
	
	Nie byłbym krwawych spełnił win,
	Ni matki skalał sromu;
	Dziś nędzny ja, wyrodny syn,
	Zakałą jestem domu.
	I wszelkie klęski i katusze
	W głowę godzą, dręczą duszę.
	



CHÓR

	
	
	Żeś dobrze począł — nie śmiałbym ja wierzyć,
	Żyć w takiej ciemni! O lepiej ci nie żyć.
	



EDYP

	
	
	Że nie najlepiej ja sobie począłem,
	Nie praw mi tego i szczędź mi nauki. —
	Bo jakim wzrokiem patrzałbym na ojca,
	Wstąpiwszy z ziemi do Hadu ogrojca,
	Jakim na matkę? Spełniłem ja czyny,
	Że żaden stryczek nie zmógłby tej winy.
	A czyżby dziatki przy ojcowskim boku —
	Skądkolwiek one — coś dały ochłody?
	Nie dla mnie rozkosz takiego widoku!
	Ni miasto, bogów świątynie i grody!
	Bom ja najwyższą w Tebach dzierżąc chwałę,
	Sam ich się zbawił, gdym miótł złorzeczenia,
	By wygnać zbrodnię i bogów zakałę,
	Choćby z Laiosa była pokolenia.
	Czyżbym ja zdołał takie hańby znamię
	Dźwigając, podnieść ku dzieciom me czoło?
	O nie! lecz raczej podniósłbym me ramię
	Na słuch i ten bym zmiażdżył, by wokoło
	Szczelnie odgrodzić nieszczęsne me ciało,
	Aby i ucho odtąd nie słyszało;
	I tak pozbawion i wzroku i słuchu,
	Możebym wytchnął w nieświadomym duchu.
	Czemuś mnie przyjął, szczycie Kiterona,
	Czemuś nie zabił, by wśród twych pasterzy
	Wieść gdzieś zamarła, z jakiego ja łona!
	Polybie! moja rzekoma macierzy,
	Koryncie! czemuż dla złego osłony
	Mnie w pozłociste przybrano tam strzępy?
	Dziś ja nieszczęsny, z nieszczęsnych zrodzony!
	Troiste drogi i leśne ostępy,
	Bory, rozbieżne wśród gęstwin wąwozy,
	Co ojcobójczą posaką sączycie,
	Czy wam wiadomem, czy dotąd pomnicie,
	Co ja spełniłem i w jakie ja grozy
	Zabrnąłem dalej? o śluby, o sromy!
	Nas zrodziłyście, a potem posiewy
	Brałyście od nas i jedne tu domy
	Objęły matki i żony,i dziewy
	Z krwi jednej, ojców i braci i syny
	I hańby bezdeń wśród ludzkiej rodziny.
	Lecz że te wstydy aż w słowa jąć trudno,
	Przebóg, ukryjcie mnie kędyś w oddali,
	Zabijcie, albo w toń morza odludną
	Strąćcie, bym nigdy nie wyjrzał już z fali.
	Bierzcie mnie! niech się z was żaden nie wzdrygnie,
	Dalej, bez trwogi, bo takiej ohydy
	Żaden śmiertelnik już po mnie nie dźwignie.
	



[Wchodzi Kreon]

CHÓR

	
	
	Kiedy tak błagasz, właśnie w samą porę
	Nadszedł tu Kreon, by działać i radzić,
	Bo on po, tobie tej ziemi jest stróżem.
	



EDYP

	
	
	Biada mi! Cóż ja do niego wyrzeknę?
	Czyż on zawierzy? w ostatnich bo czasach
	Srodze ja wobec niego zawiniłem.
	



KREON

	
	
	Nie by urągać przyszedłem, Edypie,
	Nie by cię gromić za dawniejsze winy.
	Lecz jeśli nie wstyd wam zwykłych śmiertelnych,
	Baczcie przynajmniej na to wszechwidzące
	Światło Heljosa, aby nie wystawiać
	Na widok takiej ohydy; nie ścierpi
	Jej ani ziemia, dżdże święte, ni słońce.
	A więc zawrzyjcie go w domu co prędzej,
	Bo tylko krewni mogą bez pochyby
	Krwi swojej grozy i widzieć i słyszeć.
	



EDYP

	
	
	Na bogów, skoroś mą trwogę rozprószył
	I dobrotliwie do złego się zwrócił,
	Usłuchaj prośby, którą ci wypowiem,
	Raczej na ciebie bacząc, niż na siebie.
	



KREON

O co więc błagasz mnie z takim naciskiem?


EDYP

	
	
	Wyrzuć co żywo mnie z tej tu krainy
	Tam, gdziebym żadnych nie spotykał ludzi.
	



KREON

	
	
	Byłbym to spełnił, wiesz dobrze, lecz wprzódy
	Bóstwa chcę spytać, co czynić należy.
	



EDYP

	
	
	Lecz przecież tego wola już zjawiona:
	Chce bezbożnego śmierci ojcobójcy.
	



KREON

	
	
	Taki był wyrok, lecz w dzisiejszej doli
	Lepiej wybadać, co począć nam trzeba.
	



EDYP

O mnie nędznego ty badać chcesz bogów?


KREON

Bo i ty pono dasz teraz im wiarę.


EDYP

	
	
	I ja mą wolę ci zwierzę i zlecę,
	Abyś pogrzebał tę w domu, jak zechcesz,
	Bo tym, co twoi, nie ujmiesz posługi. —
	Lecz mnie nie uznaj snadź czasem ty godnym,
	Bym żywy miasto ojczyste zamieszkał,
	Lecz puść mnie w góry, kędy-mój Kiteron
	Wystrzela w nieba, gdzie moi rodzice
	Żywemu niegdyś znaczyli mogiłę,
	Bym przez tych zginął, co zgubić mnie chcieli.
	Tyle wiem jednak, że ani choroba,
	Ni co innego mnie zmoże, ni zwali.
	Śmierć ja przeżyłem, by w grozie paść wielkiej
	Niech więc się moje spełnia przeznaczenie!
	A z dzieci moich — o chłopców, Kreonie,
	Nie troszcz się zbytnie: są oni mężami
	I nie zabraknie im życia zasobów.
	Lecz o biedaczki, sieroce dziewczęta,
	Które siadały tu ze mną pospołu,
	Z któremi, skoro wyciągły rączęta,
	Każdą się strawą dzieliłem ze stołu,
	O te się troskaj; pozwól je rękami
	Objąć, rzewnemi opłakać je łzami.
	Uczyń to, książę szlachetny!
	Zrób to! Bo gdy je przytulę, ukoję,
	Choć ich nie dojrzę, czuć będę, że moje.
	



[Wprowadzają małą Antygonę i Ismenę]


	
	
	Cóż to?
	Czyż mnie słuch zwodzi, na bogi, czy słyszę
	Głos moich pieszczot, jak kwilą, czyż Kreon
	Litośnie wezwał najdroższe me dzieci?
	Czyż to nie złuda?
	



KREON

	
	
	O nie! zrobiłem po twojej ja woli,
	Wiedząc, co serce twe zwykło radować.
	



EDYP

	
	
	Niech ci się szczęści i z łaski niebiosów
	Niechbyś tu lepszych, niż ja, zaznał losów.
	O dziatki! gdzież wy? nie strońcie odemnie,
	Niech was obejmę w miłosnym uścisku
	W rękach, co oczy niegdyś pełne błysku
	Ojca w tak czarne pogrążyły ciemnie.
	Jam to bezwidny, bezwiedny z tej samej
	Spłodził was roli, która mnie wydała.
	Choć was nie widzę, zapłaczę nad wami,
	Bo mi się roi wasza przyszłość cała,
	Którą na świecie wam pędzić wypadnie:
	Rzadki ten człowiek, co wsparcia użyczy,
	Rzadką zabawa, w którejby się na dnie
	Łez co nie kryło i nieco goryczy.
	A gdy kochania zabłysną wam lata,
	Któż się tu stawi z miłosną ochotą,
	Podejmie hańbę, co groźną sromotą
	Rodziców miażdży i dzieci przygniata?
	Któż bo w straszniejszej ohydzie tu brodził?
	Ojca morderca, on w łożu swej matki,
	Z której ma życie i sam się narodził,
	Waszym był ojcem, o nieszczęsne dziatki!
	
	
	
	To wam w twarz rzucą. Więc któż wam swe serce
	Odda? Któż pojmie? Któż w domu ugości?
	Nikt! o nieszczęsne! w ciężkiej poniewierce
	Żyć wam tu przyjdzie bez czci i miłości
	
	
	
	Synu Menojka! żeś ojcem ty jednym
	Dla tych sierotek, nie żałuj zachodu,
	Gdy nas im zbrakło, nie pozwól tym biednym
	Tułać się samym wśród nędzy i głodu.
	Nie zrównaj nigdy niedoli ich z moją,
	Niech twe litości je przed tem osłonią,
	Boś dla tych ofiar jedyną ostoją;
	Przyrzeknij, poręcz to, książę, mi dłonią.
	
	
	
	Gdyby nie wiek wasz, o dzieci, ni głosu,
	Ni rad bym szczędziła dziś prośbą skończycie,
	Bym żył, gdzie dadzą, a wam z ręki losu
	Lepsze niż ojcu przypadło tu życie.
	



KREON

Łez już dosyć, dość już żalu, wstępuj więc do wnętrza już.


EDYP

Słucham, choć mi to bolesnem.


KREON

Wszystko ma swój kres i czas.


EDYP

Wiesz ty, jaką mam nadzieję?


KREON

Mów, bym poznał twoją myśl!


EDYP

Że mnie wyślesz stąd daleko.


KREON

Co nastąpi, wskaże Bóg.


EDYP

Lecz ja w bogów nienawiści.


KREON

Toż osiągniesz, czego chcesz.


EDYP

A więc zgoda?


KREON

Co nie w myśli, tego w fałsz nie stroję słów.


EDYP

A więc stąd mnie już uprowadź.


KREON

Idź, lecz wprzódy dzieci puść.


EDYP

Nie odrywaj ich odemnie.


KREON


	
	
	Nie chciej woli przeprzeć znów,
	Bo coś przedtem ty osiągnął, zniszczył dalszy życia bieg.
		



EDYP


	
	O ojczystych Teb mieszkańcy, patrzcie teraz na Edypa,
	Który słynne zgłębił tajnie i był z ludzi najprzedniejszym,
	Z wyżyn swoich na nikogo ze zawiścią nie spoglądał,
	W jakiej nędzy go odmętach srogie losy pogrążyły.
	A więc bacząc na ostatni bytu ludzi kres i dolę,
	Śmiertelnika tu żadnego zwać szczęśliwym nie należy
	Aż bez cierpień i bez klęski krańców życia nie przebieży.
	






