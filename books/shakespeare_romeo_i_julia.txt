
-----
Publikacja zrealizowana w ramach projektu Wolne Lektury (http://wolnelektury.pl/). Reprodukcja cyfrowa wykonana przez Bibliotekę Narodową z egzemplarza pochodzącego ze zbiorów BN.
Ten utwór nie jest chroniony prawem autorskim i znajduje się w domenie publicznej, co oznacza, że możesz go swobodnie wykorzystywać, publikować i rozpowszechniać.
Źródło:
-----

AUTOR: 
TYTUŁ: 


  






William Shakespeare

ROMEO I JULIA



	OSOBY
	ESKALUS — książę panujący w Weronie
	PARYS — młody Weroneńczyk szlachetnego rodu, krewny księcia
	MONTEKI
	KAPULET
	STARZEC — stryjeczny brat Kapuleta
	ROMEO — syn Montekiego
	MERKUCJO — krewny księcia
	BENWOLIO — synowiec Montekiego
	TYBALT — krewny Pani Kapulet
	LAURENTY — ojciec franciszkanin
	JAN — brat z tegoż zgromadzenia
	BALTAZAR — służący Romea
	SAMSON
	GRZEGORZ
	ABRAHAM — służący Montekiego
	APTEKARZ
	TRZECH MUZYKANTÓW
	PAŹ PARYSA
	PIOTR
	DOWÓDCA WARTY
	PANI MONTEKI — małżonka Montekiego
	PANI KAPULET — małżonka Kapuleta
	JULIA — córka Kapuletów
	MARTA — mamka Julii
	Obywatele weroneńscy, różne osoby płci obojej, liczącej się do przyjaciół obu domów, maski, straż wojskowa i inne osoby.


Rzecz odbywa się przez większą część sztuki w Weronie, przez część piątego aktu w Mantui.





PROLOG

Przełożył Jan Kasprowicz


Dwa rody, zacne jednako i sławne —
Tam, gdzie się rzecz ta rozgrywa, w Weronie,
Do nowej zbrodni pchają złości dawne,
Plamiąc szlachetną krwią szlachetne dłonie

Z łon tych dwu wrogów wzięło bowiem życie,
Pod najstraszliwszą z gwiazd, kochanków dwoje;
Po pełnym przygód nieszczęśliwych bycie
Śmierć ich stłumiła rodzicielskie boje.

Tej ich miłości przebieg zbyt bolesny
I jak się ojców nienawiść nie zmienia,
Aż ją zakończy dzieci zgon przedwczesny,
Dwugodzinnego treścią przedstawienia,

Które otoczcie cierpliwymi względy,
Jest w nim co złego, my usuniem błędy...
















AKT PIERWSZY





SCENA PIERWSZA


Plac publiczny. Wchodzą Samson i Grzegorz uzbrojeni w tarcze i miecze.


SAMSON
	
		Dalipan, Grzegorzu, nie będziem darli pierza.
	


GRZEGORZ
	
		Ma się rozumieć, bobyśmy byli zdziercami.
	


SAMSON
	
		Ale będziemy darli koty, jak z nami zadrą.
	


GRZEGORZ
	
		Kto zechce zadrzeć z nami, będzie musiał zadrżeć.
	


SAMSON
	
		Mam zwyczaj drapać zaraz, jak mię kto rozrucha.
	


GRZEGORZ
	
		Tak, ale nie zaraz zwykłeś się dać rozruchać.
	


SAMSON
	
		Te psy z domu Montekich rozruchać mię mogą bardzo łatwo.
	


GRZEGORZ
	
		Rozruchać się tyle znaczy co ruszyć się z miejsca; być walecznym jest to stać nieporuszenie: pojmuję więc, że skutkiem rozruchania się twego będzie - drapnięcie.
	


SAMSON
	
		Te psy z domu Montekich rozruchać mię mogą tylko do stania na miejscu. Będę jak mur dla każdego mężczyzny i każdej kobiety z tego domu.
	


GRZEGORZ
	
		To właśnie pokazuje twoją słabą stronę; mur dla nikogo niestraszny i tylko słabi go się trzymają.
	


SAMSON
	
		Prawda, dlatego to kobiety, jako najsłabsze, tulą się zawsze do muru. Ja też odtrącę od muru ludzi Montekich, a kobiety Montekich przyprę do muru.
	


GRZEGORZ
	
		Spór jest tylko między naszymi panami i między nami, ich ludźmi.
	


SAMSON
	
		Mniejsza mi o to, będę nieubłagany. Pobiwszy ludzi, wywrę wściekłość na kobietach: rzeź między nimi sprawię.
	


GRZEGORZ
	
		Rzeź kobiet chcesz przedsiębrać?
	


SAMSON
	
		Nie inaczej: wtłoczę miecz w każdą po kolei. Wiadomo, że się do lwów liczę.
	


GRZEGORZ
	
		Tym lepiej, że się liczysz do zwierząt; bo gdybyś się liczył do ryb, to byłbyś pewnie sztokfiszem. Weź no się za instrument, bo oto nadchodzi dwóch domowników Montekiego.
	


Wchodzą Abraham i Baltazar.


SAMSON
	
		Mój giwer już dobyty: zaczep ich, ja stanę z tyłu.
	


GRZEGORZ
	
		Gwoli drapania?
	


SAMSON
	
		Nie bój się.
	


GRZEGORZ
	
		Ja bym się miał bać z twojej przyczyny!
	


SAMSON
	
		Miejmy prawo za sobą, niech oni zaczną.
	


GRZEGORZ
	
		Marsa im nastawię przechodząc; niech go sobie, jak chcą, tłumaczą.
	


SAMSON
	
		Nie jak chcą, ale jak śmią. Ja im gębę wykrzywię; hańba im, jeśli to ścierpią.
	


ABRAHAM
	
		Skrzywiłeś się na nas, mości panie?
	


SAMSON
	
		Nie inaczej, skrzywiłem się.
	


ABRAHAM
	
		Czy na nas się skrzywiłeś, mości panie?
	


SAMSON
	do Grzegorza
	
		Będziemyż mieli prawo za sobą, jak powiem: tak jest?
	


GRZEGORZ
	
		Nie.
	


SAMSON
	
		Nie, mości panie; nie skrzywiłem się na was, tylko skrzywiłem się tak sobie.
	


GRZEGORZ
	do Abrahama
	
		Zaczepki waść szukasz?
	


ABRAHAM
	
		Zaczepki? nie.
	


SAMSON
	
		Jeżeli jej szukasz, to jestem na waścine usługi. Mój pan tak dobry jak i wasz.
	


ABRAHAM
	
		Nie lepszy.
	


SAMSON
	
		Niech i tak będzie.
	


Benwolio ukazuje się w głębi.


GRZEGORZ
	na stronie do Samsona
	
		Powiedz: lepszy. Oto nadchodzi jeden z krewnych mego pana.
	


SAMSON
	
		Nie inaczej; lepszy.
	


ABRAHAM
	
		Kłamiesz.
	


SAMSON
	
		Dobądźcie mieczów, jeśli macie serca. Grzegorzu, pamiętaj o swoim pchnięciu.
	


BENWOLIO
	
		Odstąpcie, głupcy; schowajcie miecze do pochew. Sami nie wiecie, co robicie.
	


Rozdziela ich swoim mieczem. Wchodzi Tybalt.


TYBALT
	
		Cóż to? krzyżujesz oręż z parobkami?
		Do mnie, Benwolio! pilnuj swego życia.
	


BENWOLIO
	
		Przywracam tylko pokój. Włóż miecz nazad
		Albo wraz ze mną rozdziel nim tych ludzi.
	


TYBALT
	
		Z gołym orężem pokój? Nienawidzę
		Tego wyrazu, tak jak nienawidzę
		Szatana, wszystkich Montekich i ciebie.
		Broń się, nikczemny tchórzu.
	


Walczą. Nadchodzi kilku przyjaciół obu partii i mieszają się do zwady; wkrótce potem wchodzą mieszczanie z pałkami.


PIERWSZY OBYWATEL
	
		Hola! berdyszów! pałek! Dalej po nich!
		Precz z Montekimi, precz z Kapuletami!
	


Wchodzą Kapulet i Pani Kapulet


KAPULET
	
		Co za hałas? Podajcie mi długi
		Mój miecz! hej!
	


PANI KAPULET
	
		Raczej kulę; co ci z miecza?
	


KAPULET
	
		Miecz, mówię! Stary Monteki nadchodzi.
		I szydnie swoją klingą mi urąga.
	


Wchodzą Monteki i Pani Monteki.


MONTEKI
	
		Ha! nędzny Kapulecie!
		
		do żony
		
		Puść mnie, pani.
	


PANI MONTEKI
	
		Nie puszczę cię na krok, gdy wróg przed tobą.
	


Wchodzi Książę z orszakiem.


KSIĄŻĘ
	
		Zapamiętali niesforni poddani,
		Bezcześciciele bratniej stali! Cóż to,
		Czy nie słyszycie? Ludzie czy zwierzęta,
		Co wściekłych swoich gniewów żar gasicie
		W własnych żył swoich źródle purpurowym;
		Pod karą tortur wypuśćcie natychmiast
		Z dłoni skrwawionych tę broń buntowniczą
		I posłuchajcie tego, co niniejszym
		Wasz rozjątrzony książę postanawia.
		Domowe starcia, z marnych słów zrodzone
		Przez was, Monteki oraz Kapulecie,
		Trzykroć już spokój miasta zakłóciły,
		Tak że poważni wiekiem i zasługą
		Obywatele werońscy musieli
		Porzucić swoje wygodne przybory
		I w stare dłonie stare ująć miecze,
		By zardzewiałym ostrzem zardzewiałe
		Niechęci wasze przecinać. Jeżeli
		Wzniecicie kiedyś waśń podobną,
		Zamęt pokoju opłacicie życiem.
		A teraz wszyscy ustąpcie niezwłocznie.
		Ty, Kapulecie, pójdziesz ze mną razem;
		Ty zaś, Monteki, przyjdziesz po południu
		Na ratusz, gdzie ci dokładnie w tym względzie
		Dalsza ma wola oznajmiona będzie.
		Jeszcze raz wzywam wszystkich tu obecnych
		Pod karą śmierci, aby się rozeszli.
	


Książę z orszakiem wychodzi. Podobnież Kapulet, Pani Kapulet, Tybalt, obywatele i słudzy.


MONTEKI
	
		Kto wszczął tę nową zwadę? Mów, synowcze,
		Byłżeś tu wtedy, gdy się to zaczęło?
	


BENWOLIO
	
		Nieprzyjaciela naszego pachołcy
		I wasi już się bili, kiedym nadszedł;
		Dobyłem broni, aby ich rozdzielić:
		Wtem wpadł szalony Tybalt z gołym mieczem,
		I harde zionąc mi w uszy wyzwanie,
		Jął się wywijać nim i siec powietrze,
		Które świszczało tylko szydząc z marnych
		Jego zamachów. Gdyśmy tak ze sobą
		Cięcia i pchnięcia zamieniali, zbiegł się
		Większy tłum ludzi; z obu stron walczono,
		Aż książę nadszedł i rozdzielił wszystkich.
	


PANI MONTEKI
	
		Lecz gdzież Romeo? Widziałżeś go dzisiaj?
		Jakże się cieszę, że nie był w tym starciu.
	


BENWOLIO
	
		Godziną pierwej, nim wspaniałe słońce
		W złotych się oknach wschodu ukazało,
		Troski wygnały mię z dala od domu
		W sykomorowy ów gaj, co się ciągnie
		Ku południowi od naszego miasta.
		Tam, już tak rano, syn wasz się przechadzał.
		Ledwiem go ujrzał, pobiegłem ku niemu;
		Lecz on, spostrzegłszy mię, skrył się natychmiast
		I w najciemniejszej ukrył się gęstwinie.
		Pociąg ten jego do odosobnienia
		Mierząc mym własnym (serce nasze bowiem
		Jest najczynniejsze, kiedyśmy samotni),
		Nie przeszkadzałem mu w jego dumaniach
		I w inną stronę się udałem, chętnie
		Stroniąc od tego, co rad mnie unikał.
	


MONTEKI
	
		Nieraz o świcie już go tam widziano
		Łzami poranną mnożącego rosę,
		A chmury - swego oblicza chmurami,
		Aliści ledwo na najdalszym wschodzie
		Wesołe słońce sprzed łoża Aurory
		Zaczęło ściągać cienistą kotarę,
		On, uciekając od widoku światła,
		Co tchu zamykał się w swoim pokoju;
		Zasłaniał okna przed jasnym dnia blaskiem
		I sztuczną sobie ciemnicę utwarzał.
		W czarne bezdroża dusza jego zajdzie,
		Jeśli się na to lekarstwo nie znajdzie.
	


BENWOLIO
	
		Szanowny stryju, znaszże powód tego?
	


MONTEKI
	
		Nie znam i z niego wydobyć nie mogę.
	


BENWOLIO
	
		Wybadywałżeś go jakim sposobem?
	


MONTEKI
	
		Wybadywałem i sam, i przez drugich,
		Lecz on jedyny powiernik swych smutków.
		Tak im jest wierny, tak zamknięty w sobie,
		Od otwartości wszelkiej tak daleki
		Jak pączek kwiatu, co go robak gryzie,
		Nim światu wonny swój kielich roztoczył
		I pełność swoją rozwinął przed słońcem.
		Gdybyśmy mogli dojść tych trosk zarodka,
		Nie zbrakłoby nam zaradczego środka.
	


Romeo ukazuje się w głębi.


BENWOLIO
	
		Oto nadchodzi. Odstąpcie na stronę;
		Wyrwę mu z piersi cierpienia tajone.
	


MONTEKI
	
		Obyś w tej sprawie, co nam serce rani,
		Mógł być szczęśliwszym od nas! Pójdźmy, pani.
	


Wychodzą Monteki i Pani Monteki.


BENWOLIO
	
		Dzień dobry, bracie.
	


ROMEO
	
		Jeszczeż nie południe?
	


BENWOLIO
	
		Dziewiąta biła dopiero.
	


ROMEO
	
		Jak nudnie
		Wloką się chwile. Moiż to rodzice
		Tak spiesznie w tamtą zboczyli ulicę?
	


BENWOLIO
	
		Tak jest. Lecz cóż tak chwile twoje dłuży?
	


ROMEO
	
		Nieposiadanie tego, co je skraca.
	


BENWOLIO
	
		Miłość więc?
	


ROMEO
	
		Brak jej.
	


BENWOLIO
	
		Jak to? brak miłości?
	


ROMEO
	
		Brak jej tam, skąd bym pragnął wzajemności.
	


BENWOLIO
	
		Niestety! Czemuż, zdając się niebianką,
		Miłość jest w gruncie tak srogą tyranką?
	


ROMEO
	
		Niestety! Czemuż, z zasłoną na skroni,
		Miłość na oślep zawsze cel swój goni!
		Gdzież dziś jeść będziem? Ach! Był tu podobno
		Jakiś spór? Nie mów mi o nim, wiem wszystko.
		W grze tu nienawiść wielka, lecz i miłość.
		O! wy sprzeczności niepojęte dziwa!
		Szorstka miłości! nienawiści tkliwa!
		Coś narodzone z niczego! Pieszczoto
		Odpychająca! Poważna pustoto!
		Szpetny chaosie wdzięków! Ciężki puchu!
		Jasna mgło! Zimny żarze! Martwy ruchu!
		Śnie bez snu! Taką to w sobie zawiłość,
		Taką niełączność łączy moja miłość.
		Czy się nie śmiejesz?
	


BENWOLIO
	
		Nie, płakałbym raczej.
	


ROMEO
	
		Nad czym, poczciwa duszo?
	


BENWOLIO
	
		Nad uciskiem,
		Poczciwej duszy twojej.
	


ROMEO
	
		A więc strzała
		Miłości nawet przez odbitkę działa?
		Dość mi już ciężył mój smutek, ty jego
		Brzemię powiększasz przewyżką twojego;
		Współczucie twoje nad moim cierpieniem
		Nie ulgą, ale nowym jest kamieniem
		Dla mego serca. Miłość, przyjacielu,
		To dym, co z parą westchnień się unosi;
		To żar, co w oku szczęśliwego płonie;
		Morze łez, w którym nieszczęśliwy tonie.
		Czymże jest więcej? Istnym amalgamem,
		Żółcią trawiącą i zbawczym balsamem.
		Bądź zdrów.
	


Chce odejść.


BENWOLIO
	
		Zaczekaj! krzywdę byś mi sprawił,
		Gdybyś mą przyjaźń z kwitkiem tak zostawił.
	


ROMEO
	
		Ach! ja nie jestem tu, nie jestem sobą;
		To nie Romeo, co rozmawia z tobą.
	


BENWOLIO
	
		Kogóż to kochasz? mów!
	


ROMEO
	
		Przestań mię dręczyć.
		Mamże wraz jęczyć i mówić?
	


BENWOLIO
	
		Nie jęczyć,
		Tylko mi klucz dać do tego problemu,
		Kogóż to kochasz? Powiedz.
	


ROMEO
	
		Każ choremu
		Pisać testament: będzież to wezwanie
		Dobre dla tego, kto jest w tak złym stanie?
		A więc, kobietę kocham.
	


BENWOLIO
	
		Celniem mierzył,
		Gdym to pomyślał, nimeś mi powierzył.
	


ROMEO
	
		Biegle celujesz. I ta, którą kocham,
		Jest piękna.
	


BENWOLIO
	
		W piękny cel trafić najłatwiej.
	


ROMEO
	
		A właśnieś chybił. Niczym tu kołczany
		Kupida; ona ma naturę Diany;
		Pod twardą zbroją wstydliwości swojej
		Grotów miłości wcale się nie boi;
		Szydzi z nawału zaklęć oblężniczych;
		Odpiera szturmy spojrzeń napastniczych;
		Nawet jej złota wszechwładztwo nie zjedna.
		Bogata w wdzięki, w tym jedynie biedna,
		Że kiedy umrze, do grobu z nią zstąpi
		Całe bogactwo, którego tak skąpi.
	


BENWOLIO
	
		Wiecznież chce sama zostać z swym bogactwem?
	


ROMEO
	
		Tak jest; i skąpstwo to jest marnotrawstwem,
		Bo piękność, którą własna srogość strawia,
		Całą potomność piękności pozbawia.
		Zbyt ona piękna, zbyt mądra zarazem;
		Zbyt mądrze piękna: stąd istnym jest głazem.
		Przysięgła nigdy nie kochać i dzięki
		Temu skazanym - wieczne cierpieć męki.
	


BENWOLIO
	
		Jest na to rada: przestań myśleć o niej.
	


ROMEO
	
		Doradźże także, jakim bym sposobem
		Mógł przestać myśleć.
	



BENWOLIO
	
		Dając oczom wolność
		Rozpatrywania się w innych pięknościach.
	


ROMEO
	
		To byłby tylko sposób przywołania
		Jej cudnych wdzięków tym żywiej na pamięć.
		Maska kryjąca lica pięknej damy,
		Choć czarna, nęci nas, bo przeczuwamy
		Pod nią zbiór ponęt; ten, co wzrok postradał,
		Zapomniż kiedy, jaki skarb posiadał?
		Pokaż mi jaki ideał dziewczęcy,
		Będzież on dla mnie w istocie czym więcej
		Jak przypomnieniem, że jest piękność inna,
		Przed którą ta by uklęknąć powinna?
		Bądź zdrów, niewczesną podajesz mi radę.
	


BENWOLIO
	
		Najpraktyczniejszą - życie w zastaw kładę.
	


Wychodzą.





SCENA DRUGA


Ulica. Wchodzą Kapulet i Parys, za nimi Służący.


KAPULET
	
		Podobną jak mnie karą zagrożono
		I Montekiemu; ależ w wieku naszym
		Spokojnie siedzieć, rzecz nietrudna.
	


PARYS
	
		Oba
		Szanownych szczepów jesteście odrośle;
		Tym ci żałośniej, że od tyla czasu
		Żyjecie w takim rozdwojeniu z sobą.
		Cóż mówisz, panie, na moje zabiegi?
	


KAPULET
	
		To samo, co już dawniej powiedziałem:
		Mojemu dziecku świat jest jeszcze obcy,
		Ledwie czternastu lat wysnuła przędzę;
		Parę jej wiosen jeszcze przeżyć trzeba,
		Nim małżeńskiego zakosztuje chleba.
	


PARYS
	
		Z młodszych bywały nieraz szczęsne matki.
	


KAPULET
	
		Lecz prędko więdną przedwczesne mężatki.
		Ziemia schłonęła wszystkie me nadzieje:
		Oprócz tej jednej; ona jest, Parysie,
		Przyszłą, jedyną moich ziem dziedziczką.
		Staraj się jednak, skarb sobie jej serce,
		Chęć ma z jej chęcią nie będzie w rozterce;
		Jeśli cię przyjmie, głos ojca w tym względzie
		Jej pozwolenia echem tylko będzie.
		Daję dziś wieczór, na który niemało
		Gości sprosiłem; gdyby ci się dało
		Być jednym więcej, w nader miły sposób
		Zwiększyłbyś przez to zbiór miłych mi osób.
		W biednym mym domu, jednocześnie z nocą,
		Takie dziś gwiazdy ziemskie zamigocą,
		Że od ich blasku blask niebieski zblednie.
		Uciechy, młodym ludziom odpowiednie,
		Podobne do tych, jakie kwiecień sprawia,
		Gdy w starym progu zimy się pojawia;
		Takie uciechy, w całej swojej mocy,
		Wśród hożych dziewic staną się tej nocy
		Udziałem twoim w domu Kapuletów.
		Przyjdź, przejrz i wybierz sobie z tych bukietów
		Kwiat najpiękniejszy. I mój kwiat tam luby
		Wejdzie do liczby, choć nie do rachuby.
		Idźmy.

		do Sługi
		
		A wasze obejdź w krąg Weronę,
		Wynajdź osoby tu wyszczególnione
		
		oddaje mu papier
		
		I powiedz każdej: że mój dom otworem
		Na ich usługi stanie dziś wieczorem.
	


Wychodzą Kapulet i Parys.


SŁUŻĄCY
	
		Mam wynaleźć osoby tu wyszczególnione: to się znaczy według tego, co tu napisano... A cóż tu napisano? Oto: że szewc ma pilnować łokcia, a krawiec kopyta; rybak pędzla, a malarz więcierza. Jakże wynajdę osoby tu wyszczególnione, kiedy nie mogę wynaleźć środka na wyczytanie tego, co osoba pisząca tu wyszczególniła? Kazano mi jednak; muszę się udać do uczonych. Oto jacyś ichmoście. W samą porę nadchodzą.
	


Wchodzi Romeo i Benwolio.


BENWOLIO
	
		Tak, bracie, płomień spędza się płomieniem,
		Ból dawny nowym leczy się cierpieniem;
		Kręć się na odwrót, gdy masz zawrót głowy;
		Klin wyrugujesz, klin wbijając nowy;
		Zaczerpnij nowej zarazy do łona,
		A jad dawniejszej niewątpliwie skona.
	


ROMEO
	
		Liść pokrzywiany wyborny jest na to.
	


BENWOLIO
	
		Na cóż to, proszę?
	


ROMEO
	
		Na oparzeliznę;
		Spróbuj no tylko.
	


BENWOLIO
	
		Powiedz mi, Romeo,
		Czyś ty oszalał?
	


ROMEO
	
		Nie, nie oszalałem;
		Lecz wpadłem w gorszy stan niż szalonego;
		W loch się dostałem, jestem pastwą głodu,
		Chłost i mąk... Dobry wieczór, przyjacielu.
	


SŁUŻĄCY
	
		Nawzajem, panie. Czy umiesz pan czytać?
	


ROMEO
	
		Niestety! umiem w moim przeznaczeniu
		Czytać niedolę.
	


SŁUŻĄCY
	
		Tego się bez książki
		Można nauczyć; ale ja się pytam,
		Czy pan pisane rzeczy umie czytać?
	


ROMEO
	
		Małej mi rzeczy do tego potrzeba,
		To jest znać tylko język i litery.
	


SŁUŻĄCY
	
		Słusznie pan mówisz, bądźże zdrów i wesół.
	


Chce odejść.


ROMEO
	
		Czekaj no, wasze, umiem czytać.
	
		czyta
		
		„Sinior Martino, jego małżonka i córki. Hrabia Anzelm ze swymi pięknymi siostrami. Siniora wdowa po Witruwiuszu. Sinior Placentio i jego miłe siostrzenice. Merkucjusz i jego brat Walenty. Mój stryj Kapulet z małżonką i córkami. Moja śliczna siostrzenica, Rozalina, Liwia, Sinior Valentio i nasz kuzyn Tybalt. Lucjusz i nadobna Helena.” Wspaniałe grono! (oddaje kartę) Gdzież oni przyjść mają?
	


SŁUŻĄCY
	
		Owdzie.
	


ROMEO
	
		Gdzie?
	


SŁUŻĄCY
	
		Do naszego pałacu, na wieczerzę.
	


ROMEO
	
		Do czyjego pałacu?
	


SŁUŻĄCY
	
		Mojego pana.
	


ROMEO
	
		W istocie powinienem się był przede wszystkim spytać, kto nim jest.
	


SŁUŻĄCY
	
		Oznajmię to panu bez pytania: moim panem jest możny, bogaty Kapulet; jeżeli panowie nie jesteście z domu Montekich, to was zapraszam do niego na kubek wina. Bądźcie weseli. 
	


Wychodzi.


BENWOLIO
	
		Na tym wieczorze Kapuleta będzie
		Bożyszcze twoje, piękna Rozalina,
		Obok najpierwszych piękności werońskich.
		Pójdź tam i okiem bezstronnym porównaj
		Jej twarz z obliczem tych, które ci wskażę:
		Wnet nowe bóstwo ślad dawnego zmaże.
	


ROMEO
	
		Gdyby rzetelny mój wzrok tak fałszywe
		Miał dać świadectwo, łzy, stańcie się żarem!
		Wy, zalewane wciąż, a jeszcze żywe
		Przezrocza, spłońcie pod kłamstwa nadmiarem!
		Zatrzeć jej wdzięki! Nigdy wszechwidzące
		Równej piękności nie widziało słońce.
	


BENWOLIO
	
		Wielbisz ją, boś ją jedną na oboich
		Ważył dotychczas szalach oczu swoich,
		Lecz umieść na tej wadze kryształowej
		Obok niej inną, którą ci gotowy
		Będę dziś wskazać; a ręczę, że owa
		Nieporównana w kąt się przed tą schowa.
	


ROMEO
	
		Pójdę tam, ale z obojętnym okiem,
		Jednej wyłącznie poić się widokiem.
	


Wychodzą.





SCENA TRZECIA


Pokój w domu Kapuletów. Wchodzi Pani Kapulet i Marta


PANI KAPULET
	
		Gdzie moja córka? Idź ją tu przywołać.
	


MARTA
	
		Na moją cnotę do dwunastu wiosen —
		Już ją wołałam. Pieszczotko, biedronko!
		Julciu! pieszczotko moja! moje złotko!
		Boże, zmiłuj się! Gdzież ona jest? Julciu!
	


Wchodzi Julia.


JULIA
	
		Czy mnie kto wołał?
	


MARTA
	
		Mama.
	


JULIA
	
		Jestem, pani;
		Co mi rozkażesz?
	


PANI KAPULET
	
		Słuchaj. Odejdź, Marto;
		Mam z nią sam na sam coś do pomówienia.
		Marto, pozostań; przychodzi mi na myśl,
		Że twa obecność może być potrzebna.
		Julka ma piękny już wiek, wszakże prawda?
	


MARTA
	
		Ba, mogę wiek jej policzyć na palcach.
	


PANI KAPULET
	
		Czternaście ma już lat, jak mi się zdaje.
	


MARTA
	
		Czternaście moich zębów w zakład stawię
		(Chociaż właściwie mam ich tylko cztery),
		Że jeszcze nie ma. Rychłoż będzie święto
		Piotra i Pawła?
	


PANI KAPULET
	
		Za parę tygodni
		Mniej więcej.
	


MARTA
	
		Mniej czy więcej, czy okrągło,
		Ale dopiero w wieczór na świętego
		Piotra i Pawła skończy lat czternaście.
		Ona z Zuzanką, Boże, zbaw nas grzesznych!
		Były rówieśne. Zuzanka u Boga —
		Byłże to anioł! ale jak mówiłam,
		Julcia dopiero na świętego Piotra
		i Pawła skończy spełna lat czternaście.
		Tak, tak; pamiętam dobrze. Mija teraz
		Rok jedenasty od trzęsienia ziemi;
		Właśnie od piersi była odsądzona,
		Spomiędzy wszystkich dni bożego roku
		Tego jednego nigdy nie zapomnę.
		Piołunem sobie wtedy pierś potarłam,
		Siedząc na słońcu tuż pod gołębnikiem.
		Państwo byliście tego dnia w Mantui.
		A co? mam pamięć? Ale jak mówiłam,
		Skoro pieszczotka moja na brodawce
		Poczuła gorycz, trzeba było widzieć,
		Jak się skrzywiła, szarpnęła od piersi;
		Gołębnik za mną: skrzyp! a ja co żywo
		Na równe nogi: hyc! nie myśląc czekać,
		Aż mi kto każe. Upłynęło odtąd
		Lat jedenaście. Umiała już wtedy
		0 własnej sile stać, co mówię, biegać,
		Dyrdać. Dniem pierwej zbiła sobie czoło.
		Mój mąż, świeć Panie jego duszy! podniósł
		Z ziemi niebogę; był to wielki figlarz.
		„Plackiem - rzekł - padasz teraz, a jak przyjdzie
		Większy rozumek, to na wznak upadniesz,
		Nieprawdaż, Julciu?” A ten mały łotrzyk
		Jak mi Bóg miły! przestał zaraz krzyczeć
		I odpowiedział: „tak”. Chociażbym żyła
		Tysiąc lat, nigdy tego nie zapomnę.
		„Nieprawdaż, Julciu - rzekł - że padniesz wznak?”
		A mały urwis odpowiedział: „tak”.
	


PANI KAPULET
	
		Dość tego, Marto, skończ już tę historię.
		Proszę cię.
	


MARTA
	
		Dobrze, miłościwa pani.
		Ale nie mogę wstrzymać się od śmiechu,
		Kiedy przypomnę sobie, jak to ona
		Przestała krzyczeć i odpowiedziała:
		„Tak”. Miała jednak guz jak kurze jaje,
		Siniec porządny i płakała gorzko;
		Ale gdy mąż mój rzekł: „Plackiem dziś padasz,
		A jak dorośniesz, to na wznak upadniesz,
		Nieprawdaż Julciu?”, tak i niebożątko
		Zaraz ucichło i odrzekło:„tak”.
	


JULIA
	
		Ucichnij też i ty, proszę cię, nianiu.
	


MARTA
	
		Jużem ucichła przecie. Pan Bóg z tobą!
		Ty jesteś perłą ze wszystkich niemowląt,
		Jakie karmiłam. Gdybym jeszcze mogła
		Patrzeć na twoje zamęście!...
	


PANI KAPULET
	
		Zamęście!
		To jest punkt właśnie, o którym chcę mówić.
		Powiedz mi, Julio, co myślisz i jakie
		Są chęci twoje we względzie małżeństwa?
	


JULIA
	
		O tym zaszczycie jeszcze nie myślałam.
	


MARTA
	
		O tym zaszczycie! Gdybym nie ja była
		Twą karmicielką, rzekłabym, żeś mądrość
		Wyssała z mlekiem.
	


PANI KAPULET
	
		Myślże o tym teraz.
		Młodsze od ciebie dziewczęta z szlachetnych
		Domów w Weronie wcześnie stan zmieniają;
		Ja sama byłam już matką w tym wieku,
		W którym tyś jeszcze panną. Krótko mówiąc,
		Waleczny Parys stara się o ciebie.
	


MARTA
	
		To mi kawaler! panniuniu, to brylant
		Taki kawaler: chłopiec gdyby z wosku!
	


PANI KAPULET
	
		Nie ma w Weronie równego mu kwiatu.
	


MARTA
	
		Co to, to prawda: kwiat to, kwiat prawdziwy.
	


PANI KAPULET
	
		Cóż, Julio? Będziesz mogła go kochać?
		Dziś w wieczór ujrzysz go wśród naszych gości.
		Wczytaj się w księgę jego lic, na których
		Pióro piękności wypisało miłość;
		Przypatrz się jego rysom, jak uroczo,
		Zgodnie się schodzą z sobą i jednoczą;
		A co w tej księdze wyda ci się mrocznym,
		To w jego oczach stanieć się widocznym.
		Do upięknienia tej, zaprawdę rzadkiej,
		Edycji męża brak tylko okładki.
		Roślina w ziemi, ryba w wodzie żyje;
		Miło, gdy piękną treść piękny wierzch kryje;
		I tym wspanialsza, tym więcej jest warta
		Złota myśl w złotej oprawie zawarta.
		Tak więc z nim wszystką jego właść posiędziesz
		I w niczym sama ujmy mieć nie będziesz.
	


MARTA
	
		Ujmy? Ba, owszem przyrost, boć to przecie
		Zawżdy z mężczyzną przybywa kobiecie.
	


PANI KAPULET
	
		Chceszże go? powiedz krótko, węzłowato.
	


JULIA
	
		Zobaczę, jeśli patrzenia dość na to;
		Nie głębiej jednak myślę w tę rzecz wglądać,
		Jak tobie, pani, podoba się żądać.
	


Wchodzi Służący.


SŁUŻĄCY
	
		Pani, goście już przybyli; wieczerza zastawiona, czekają na panie, pytają o pannę Julię, przeklinają w kuchni panią Martę; słowem, niecierpliwość powszechna. Niech panie raczą pośpieszyć.
	


Wychodzi.


PANI KAPULET
	
		Pójdź, Julio; w hrabi serce tam dygoce.
	


MARTA
	
		Idź i po błogich dniach błogie znajdź noce.
	


Wychodzą.





SCENA CZWARTA


Ulica. Wchodzą Romeo, Merkucjo i Benwolio w towarzystwie pięciu czy sześciu masek. Ludzie z pochodniami i inne osoby.


ROMEO
	
		Mamyż przy wejściu z przemową wystąpić
		Czy też po prostu wejść?
	


BENWOLIO
	
		Wyszły już z mody
		Te ceremonie; nie będziemy z sobą
		Wiedli Kupida z opaską na skroni,
		Łuk malowany z gontu niosącego
		I straszącego dziewczęta jak ptaki,
		Ani też owych prawili oracji,
		Mdło za suflerem cedzonych na wstępie.
		Niech sobie o nas pomyślą, co zechcą;
		Wejdziem, pokręcim się i znikniem potem.
	


ROMEO
	
		Kręćcie się, kiedy chcecie, jam do tego
		Dziś niesposobny.
	


MERKUCJO
	
		Kochany Romeo,
		Musisz potańczyć także.
	


ROMEO
	
		Nie, doprawdy.
		Wy macie lekkie trzewiki, to tańczcie;
		Mnie ołów serce tłoczy, ledwie mogę
		Ruszyć się z miejsca.
	


MERKUCJO
	
		Zakochany jesteś;
		Pożycz strzelistych od Kupida skrzydeł
		I wznieś się nimi nad poziomą sferę.
	


ROMEO
	
		Nie mnie, tkniętemu srodze jego strzałą,
		Strzeliście wzbijać się na jego skrzydłach;
		Nie mnie się wznosić nad poziom, co nosząc
		Brzemię miłości, na poziom upadam.
	


MERKUCJO
	
		A gdybyś upadł z nią, ją byś obrzemił.
		Tak delikatną rzecz przygniótłbyś srodze.
	


ROMEO
	
		Nazywasz miłość rzeczą delikatną?
		Zbyt, owszem, twarda, szorstka i koląca.
	


MERKUCJO
	
		Twardali dla cię, bądź i dla niej twardy;
		Kol ją, gdy kole, a zwalisz ją łatwo.
		Hola! podajcie mi na twarz pokrowiec!
		Maskę na maskę!
	
		wkłada maskę
		
		Niechaj sobie teraz
		Ciekawe oko nicuje mą szpetność!
		Ta larwa za mnie będzie się rumienić.
	


BENWOLIO
	
		Idźmy, panowie; zadzwońmy, a potem
		Ostro już tylko polećmy się nogom.
	


ROMEO
	
		Niech trzpioty łechcą nieczułą posadzkę!
		Pochodni dla mnie! bom ja dziś skazany,
		Jak ów pachołek, co świeci swej pani,
		Stać nieruchomie i martwym być widzem.
	


MERKUCJO
	
		Stój, jak chcesz, byleś tylko nie stał o to,
		Co cię tak martwi, a w czym (z całym winnym
		Uszanowaniem dla twojej miłości),
		Jak w błocie, widzę, po uszy zagrzązłeś.
		Nuże, nie palmy świec w dzień.
	


ROMEO
	
		Palmyż teraz.
		Bo noc jest.
	


MERKUCJO
	
		Mniemam, panie, że czas tracąc
		Zarówno psujem świece bez potrzeby,
		Jak w dzień je paląc. Przyjmij tę uwagę;
		Bo w niej pięć razy więcej jest logiki
		Niż w naszych pięciu zmysłach.
	


ROMEO
	
		Uważamy
		Za rzecz stosowną pójść tam na ten festyn,
		Chociaż logiki w tym nie ma.
	


MERKUCJO
	
		Dlaczego?
	


ROMEO
	
		Miałem tej nocy marzenie.
	


MERKUCJO
	
		Ja także;
	


ROMEO
	
		Cóż ci się śniło?
	


MERKUCJO
	
		To, że marzyciele
		Najczęściej zwykli kłamać.
	


ROMEO
	
		Przez sen w łóżku,
		Gdy w gruncie marzą o rzeczach prawdziwych.
	


MERKUCJO
	
		Snadź się królowa Mab widziała z tobą;
		Ta, co to babi wieszczkom i w postaci
		Kobietki mało co większej niż agat
		Na wskazującym palcu aldermana,
		Ciągniona cugiem drobniuchnych atomów,
		Tuż, tuż śpiącemu przeciąga pod nosem.
		Szprychy jej wozu z długich nóg pajęczych,
		Osłona z lśniących skrzydełek szarańczy;
		Sprzężaj z plecionych nitek pajęczyny;
		Lejce z wilgotnych księżyca promyków;
		Bicz z cienkiej żyłki na świerszcza szkielecie;
		A jej forszpanem mała, szara muszka
		Przez pół tak wielka jak ów krągły owad,
		Co siedzi w palcu leniwej dziewczyny;
		Wozem zaś próżny laskowy orzeszek;
		Dzieło wiewiórki lub majstra robaka,
		Tych z dawien dawna akredytowanych
		Stelmachów wieszczek. W takich to przyborach
		Co noc harcują po głowach kochanków,
		Którzy natenczas marzą o miłości;
		Albo po giętkich kolanach dworaków,
		Którzy natenczas o ukłonach marzą;
		Albo po chudych palcach adwokatów,
		Którym się wtedy roją honoraria;
		Albo po ustach romansowych damul,
		Którym się wtedy marzą pocałunki;
		Często atoli Mab na te ostatnie
		Zsyła przedwczesne zmarszczki, gdy ich oddech
		Za bardzo znajdzie cukrem przesycony.
		Czasem też wjeżdża na nos dworakowi:
		Wtedy śnią mu się nowe łaski pańskie;
		Czasem i księdza plebana odwiedzi,
		Gdy ten spokojnie drzemie, i ogonem
		Dziesięcinnego wieprza w nos go łechce:
		Wtedy mu nowe śnią się beneficja
		Czasem wkłusuje na kark żołnierzowi:
		Ten wtedy marzy o cięciach i pchnięciach,
		O szturmach, breszach , o hiszpańskich klingach
		Czy o pucharach, co mają pięć sążni;
		Wtem mu zatrąbi w ucho: nasz bohater
		Truchleje, zrywa się, klnąc zmawia pacierz
		I znów zasypia. Taka jest Mab: ona,
		Ona to w nocy zlepia grzywy koniom
		I włos ich gładki w szpetne kudły zbija,
		Które rozczesać niebezpiecznie; ona
		Jest ową zmorą, co na wznak leżące
		Dziewczęta dusi i wcześnie je uczy
		Dźwigać ciężary, by się z czasem mogły
		Zawołanymi stać gospodyniami.
		Ona to, ona...
	


ROMEO
	
		Skończ już, skończ, Merkucjo,
		Prawisz o niczym.
	


MERKUCJO
	
		Prawię o marzeniach,
		Które w istocie niczym innym nie są
		Jak wylęgłymi w chorobliwym mózgu
		Dziećmi fantazji; ta zaś jest pierwiastku
		Tak subtelnego właśnie jak powietrze;
		Bardziej niestała niż wiatr, który już to
		Mroźną całuje północ, już to z wstrętem
		Rzuca ją, dążąc w objęcia południa.
	


BENWOLIO
	
		Coś ten wiatr zawiał, zdaje się, i na nas,
		Wieczerza stoi, spóźnimy się na nią.
	


ROMEO
	
		Boję się, czyli nie przyjdziem za wcześnie;
		Bo moja dusza przeczuwa, że jakieś
		Nieszczęście, jeszcze wpośród gwiazd wiszące,
		Złowrogi bieg swój rozpocznie od daty
		Uciech tej nocy i kres zamkniętego
		W mej piersi, zbyt już nieznośnego, życia
		Przyśpieszy jakimś strasznym śmierci ciosem.
		Lecz niech Ten, który ma ster mój w swym ręku,
		Kieruje moim żaglem! Dalej! Idźmy!
	


BENWOLIO
	
		Uderzcie w bębny!
	


Wychodzą.





SCENA PIĄTA


Sala w domu Kapuletów. Wchodzą muzykanci i słudzy.


PIERWSZY SŁUGA
	
		Gdzie Potpan? Czemu nie pomaga sprzątać? Gęsi mu paść, nie służyć.
	


DRUGI SŁUGA
	
		Tak to, kiedy ważne obowiązki lokaja powierzają ludziom złej maniery; na diabła się to zdało.
	


PIERWSZY SŁUGA
	
		Powynoście stołki! usuńcie na bok bufet! Pozbierajcie srebra! Schowaj no tam dla mnie, braciszku, kawałek marcepana i szepnij na ucho odźwiernemu, żeby wpuścił Zuzannę Grindstone i Nelly; jak mię kochasz! Antoni! Potpan!
	


DRUGI SŁUGA
	
		Dobrze, chłopcze, gotowe.
	


PIERWSZY SŁUGA
	
		Wołają was, czekają na was i niecierpliwią się w wielkiej sali.
	


TRZECI SŁUGA
	
		Nie możemy być tu i tam razem. Dalej, chłopcy! pohulajmyż dzisiaj! Kto umie czekać, wszystkiego się doczeka.
	


Oddalają się. Kapulet i inni wchodzą z gośćmi i maskami.


KAPULET
	
		Witaj, cna młodzi! Wolne od nagniotków
		Damy rachują na waszą ruchawość,
		Śliczne panienki, któraż z was odmówi
		Stanąć do tańca? O takiej wręcz powiem,
		Że ma nagniotki. A co? Tom was zażył!
		Dalej, panowie! I ja kiedyś także
		Maskę nosiłem i umiałem szeptać
		W ucho pięknościom jedwabne powieści,
		Co szły do serca; przeszło to już, przeszło.
		Nuże, panowie! Grajki, zaczynajcie!
		Miejsca! rozstąpmy się! dalej, dziewczęta!
		
	Muzyka gra. Młodzież tańczy.
	
	
		Hej! więcej światła! Wynieście te stoły!
		I zgaście ogień, bo zbyt już gorąco.
		Siadajże, siadaj, bracie Kapulecie!
		Dla nas dwóch czasy pląsów już minęły.
		Jakże to dawno byliśmy obydwaj
		Po raz ostatni w maskach?
	


DRUGI KAPULET
	
		Będzie temu
		Lat ze trzydzieści.
	


KAPULET
	
		Co? Co! Nie tak dawno
		Było to, pomnę, na godach Lucencja;
		Na te Zielone Świątki, da Bóg dożyć,
		Będzie dwadzieścia pięć lat.
	


DRUGI KAPULET
	
		Dawniej, dawniej,
		Wszak już syn jego jest trzydziestoletni.
	


KAPULET
	
		Co mi waść prawisz? Przede dwoma laty
		Syn jego nie był jeszcze pełnoletni.
	


ROMEO
	do jednego z sług
	
		Co to za dama, co w tej chwili tańczy
		Z tym kawalerem?
	


SŁUGA
	
		Nie wiem, jaśnie panie.
	


ROMEO
	
		Ona zawstydza świec jarzących blaski;
		Piękność jej wisi u nocnej opaski
		Jak drogi klejnot u uszu Etiopa.
		Nie tknęła ziemi wytworniejsza stopa.
		Jak śnieżny gołąb wśród kawek tak ona
		Świeci wśród swoich towarzyszek grona.
		Zaraz po tańcu przybliżę się do niej
		I dłoń mą uczczę dotknięciem jej dłoni.
		Kochałżem dotąd? O! zaprzecz, mój wzroku!
		Boś jeszcze nie znał równego uroku.
	


TYBALT
	
		Sądząc po głosie, z Montekich to któryś.
		Daj no mi rapir, chłopcze. Jak się waży
		Ten łotr tu wchodzić i kłamaną larwą
		Szyderczo naszej urągać zabawie?
		Na krew szlachetną, co mi wzdyma serce,
		Nie będzie grzechu, jeśli go uśmiercę.
	


KAPULET
	
		Tybalcie, co ci to? Czego się zżymasz?
	


TYBALT
	
		Ujmy tej, stryju, pewno nie wytrzymasz:
		Jeden z Montekich, twych śmiertelnych wrogów,
		Śmie tu znieważać gościnność twych progów.
	


KAPULET
	
		Czyż to Romeo?
	


TYBALT
	
		Tak, ten to nikczemnik.
	


KAPULET
	
		Daj mu waść pokój, nie wychodzi przecie
		z granic wytkniętych dobrym wychowaniem
		I prawdę mówiąc, cała go Werona
		Ma za młodzieńca pełnego przymiotów;
		Nie chciałbym za nic w świecie w moim domu
		Czynić mu krzywdy. Uspokój się zatem,
		Miły synowcze, nie zważaj na niego,
		Taka ma wola; jeśli ją szanujesz,
		Okaż uprzejmość i spędź precz z oblicza
		Ten mars niezgodny z weselem tej doby.
	


TYBALT
	
		Taki gość w domu nabawia choroby;
		Nie ścierpię go tu.
	


KAPULET
	
		Chcę go mieć cierpianym.
		Cóż to, zuchwalcze? Mówię, że chcę! Cóż to?
		Czy ja tu jestem, czy waść jesteś panem?
		Waść go tu nie chcesz ścierpieć! Boże odpuść!
		Waść mi chcesz gości porozpędzać? kołki
		Na łbie mi strugać? przewodzić w mym domu?
	


TYBALT
	
		Stryju, to hańba!
	


KAPULET
	
		Cicho! burdą jesteś.
		Z tą porywczością doigrasz się waszmość.
		Zawsze mi musisz się sprzeciwiać! - Brawo,
		Kochana młodzi! - Urwipołeć z waści!
		Siedź cicho albo... Hola! Więcej światła! -
		Ja cię uciszę. Patrz go! - Żwawo, chłopcy!
	


TYBALT
	
		Gniew dobrowolny z flegmą przymuszoną
		Na krzyż się schodząc wstrząsają mi łono.
		Muszę ustąpić; wkrótce się atoli
		W gorzką żółć zmieni ta słodycz wbrew woli.
	


Oddala się.


ROMEO
	do Julii
	
		Jeśli dłoń moja, co tę świętość trzyma,
		Bluźni dotknięciem: zuchwalstwo takowe
		Odpokutować usta me gotowe
		Pocałowaniem pobożnym pielgrzyma.
	


JULIA
	do Romeo
	
		Mości pielgrzymie, bluźnisz swojej dłoni,
		Która nie grzeszy zdrożnym dotykaniem;
		Jestli ujęcie rąk pocałowaniem,
		Nikt go ze świętych pielgrzymom nie broni.
	


ROMEO
	jak pierwej
	
		Nie mająż święci ust tak jak pielgrzymi?
	


JULIA
	jak pierwej
	
		Mają ku modłom lub kornej podzięce.
	


ROMEO
	
		Niechże ich usta czynią to co ręce;
		Moje się modlą, przyjm modły ich, przyjmij.
	


JULIA
	
		Niewzruszonymi pozostają święci,
		Choć gwoli modłów niewzbronne ich chęci.
	


ROMEO
	
		Ziść więc cel moich, stojąc niewzruszenie.
		I z ust swych moim daj wziąć rozgrzeszenie.
	


Całuje ją.


JULIA
	
		Moje więc teraz obciąża grzech zdjęty.
	


ROMEO
	
		Z mych ust? O! grzechu, zbyt pełen ponęty!
		Niechże go nazad rozgrzeszony zdejmie!
		Pozwól.
	


Całuje ją znowu.


JULIA
	
		Jak z książki całujesz pielgrzymie.
	


MARTA
	
		Panienko, jejmość pani matka prosi.
	


ROMEO
	
		Któż jest jej matką?
	


MARTA
	
		Jej matką? Bajbardzo!
		Nikt inny, jeno pani tego domu;
		I dobra pani, mądra a cnotliwa.
		Ja byłam mamką tej, coś z nią pan mówił.
		Smaczny by kąsek miał, kto by ją złowił.
	


ROMEO
	
		A więc Kapulet! O dolo zbyt sroga!
		Życie me jest więc w ręku mego wroga.
	


BENWOLIO
	
		Wychodźmy, wieczór dobiega już końca.
	



ROMEO
	
		Niestety! z wschodem dla mnie zachód słońca.
	


KAPULET
	do rozchodzących się gości
	
		Ejże, panowie, pozostańcie jeszcze;
		Mają nam wkrótce dać małą przekąskę.
		Chcecie koniecznie? Muszę więc ustąpić.
		Dzięki wam, mili panowie i panie.
		Dobranoc. Światła! Idźmyż spać.
		
		do Drugiego Kapuleta
		
		Braciszku,
		Zapóźniliśmy się; idę wypocząć.
	


Wychodzą wszyscy prócz Julii i Marty.


JULIA
	
		Czy nie wiesz, nianiu, kto to jest ten pan?
	


MARTA
	
		Ten,tu?
		To syn starego Tyberia.
	


JULIA
	
		A tamten,
		Co właśnie ku drzwiom zmierza?
	


MARTA
	
		To podobno
		Młody Petrycy.
	


JULIA
	
		A ów, tam na prawo,
		Co nie chciał tańczyć?
	


MARTA
	
		Nie wiem.
	


JULIA
	
		Spytaj, proszę,
		Jak się nazywa. Jeżeli żonaty,
		Całun mnie czeka zamiast ślubnej szaty.
	


MARTA
	
		Zwie się Romeo, jest z rodu Montekich,
		Synem waszego największego wroga.
	


JULIA
	
		Jako obcego za wcześnie ujrzałam!
		Jako lubego za późno poznałam!
		Dziwny miłości traf się na mnie iści,
		Że muszę kochać przedmiot nienawiści.
	


MARTA
	
		Co to jest? co to takiego?
	


JULIA
	
		To wiersze,
		Których mię jeden tancerz dziś nauczył.
	


MARTA
	
		Pójdź spać, waćpanna.
	
	
	Głos za sceną: „Julio!”
		
	
		Dalej! dalej!
		Wołają pannę i pusto już w sali.
	


Wychodzą.










AKT DRUGI





PROLOG

Przełożył Jan Kasprowicz


CHÓR

Dawna namiętność już w całunach leży,
W jej miejscu władnie siła żądzy nowej;
Piękną przestała być przy Julii świeżej
Piękność, dla której umrzeć był gotowy.

Dziś jest Romeo kochany i kocha,
W oczach obojga żar jednaki płonie;
Lecz on, w niej wroga przypuszczając, szlocha,
A ona miłość z wędki grozy chłonie.

On się nie zbliży i przed nią nie złoży
Przysiąg serdecznych, uważan za wroga;
I jej, choć w łonie namiętność się sroży,
Zejścia się z lubym zamkniętą jest droga.

Lecz w żądzy siła: po wielkich katuszach
Wielką im radość czas zgotuje w duszach.





SCENA PIERWSZA


Pusty plac przytykający do ogrodu Kapuletów. Wchodzi Romeo.


ROMEO
	
		Mamże iść dalej, gdy tu moje serce?
		Cofnij się, ziemio, wynajdź sobie centrum!
	


Wchodzi na mur i spuszcza się do ogrodu. Wchodzą Merkucjo i Benwolio.


BENWOLIO
	
		Romeo! bracie! Romeo!
	


MERKUCJO
	
		Ma rozum;
		Powietrze chłodne, więc dyrnął do łóżka.



BENWOLIO
	
		Pobiegł tą drogą i przelazł przez parkan.
		Wołaj, Merkucjo!
	


MERKUCJO
	
		Użyję nań zaklęć;
		Romeo! gachu! cietrzewiu! wariacie!
		Ukaż się w lotnej postaci westchnienia,
		Powiedz choć jeden wiersz, a dość mi będzie;
		Jęknij: ach! połącz w rym: kochać i szlochać;
		Szepnij Wenerze jakie piękne słówko;
		Daj jaki nowy epitet ślepemu
		Jej synalkowi, co tak celnie strzelał
		Za owych czasów, gdy król Kofetua
		W zaloty chodził do córki żebraczej.
		Nie słucha; ani piśnie, ani trunie
		Zdechł robak, muszę zakląć go inaczej.
		Klnę cię na żywe oczy Rozaliny,
		Na jej wysokie czoło, krasne usta,
		Wysmukłe nóżki i toczone biodra
		Z przyległościami, abyś się przed nami
		W właściwej sobie postaci ukazał.
	


BENWOLIO
	
		Gniewać się będzie, jeśli cię usłyszy.
	


MERKUCJO
	
		Co się ma gniewać? Mógłby się rozgniewać,
		Gdyby za sprawą mojego zaklęcia
		W zaczarowane koło jego pani
		Inny duch wkroczył i stał tam dopóty,
		Dopóki by go nie zmogła: to byłby
		Powód do uraz; moja inwokacja
		Jest przyjacielska i godziwa razem,
		Bo wywołuje w imię jego pani
		Jego jedynie naturalną postać.
	


BENWOLIO
	
		Pójdź! skrył się owdzie pomiędzy drzewami,
		By się tam zbratał z tajemniczą nocą—
		Ślepym w miłości ciemność jest najmilsza.
	


MERKUCJO
	
		Możeż w cel trafić miłość będąc ślepą?
		Teraz usiądzie sobie pod jabłonką
		I będzie wzdychał, by jego kochanka
		Była owocem, który młode panny,
		Kiedy są same - nazywają figą.
		Oby, Romeo, była, oby była 
		Taką otwartą figą, a ty chłopcze,
		Obyś był gruszką! Dobranoc, Romeo!
		Idę lec w moim łóżku za kotarą,
		Bo to polowe tu dla mnie za chłodne.
		Czy idziesz także?
	


BENWOLIO
	
		Idę; próżno szukać
		Takiego, co być nie chce znaleziony.
	


Wychodzą.





SCENA DRUGA


Ogród Kapuletów. Wchodzi Romeo.


ROMEO
	
		Drwi z blizn, kto nigdy nie doświadczył rany.
	
	
	Julia ukazuje się w oknie.

	
		Lecz cicho! Co za blask strzelił tam z okna!
		Ono jest wschodem, a Julia jest słońcem!
		Wnijdź, cudne słońce, zgładź zazdrosną lunę,
		Która aż zbladła z gniewu, że ty jesteś
		Od niej piękniejsza; o, jeśli zazdrosna,
		Nie bądź jej służką! Jej szatkę zieloną
		I bladą noszą jeno głupcy. Zrzuć ją!
		To moja pani, to moja kochanka!
		O! gdyby mogła wiedzieć, czym jest dla mnie!
		Przemawia, chociaż nic nie mówi; cóż stąd?
		Jej oczy mówią, oczom więc odpowiem.
		Za śmiały jestem; mówią, lecz nie do mnie.
		Dwie najjaśniejsze, najpiękniejsze gwiazdy
		Z całego nieba, gdzie indziej zajęte,
		Prosiły oczu jej, aby zastępczo
		Stały w ich sferach, dopóki nie wrócą.
		Lecz choćby oczy jej były na niebie,
		A owe gwiazdy w oprawie jej oczu:
		Blask jej oblicza zawstydziłby gwiazdy
		Jak zorza lampę; gdyby zaś jej oczy
		Wśród eterycznej zabłysły przezroczy,
		Ptaki ocknęłyby się i śpiewały,
		Myśląc, że to już nie noc, lecz dzień biały.
		Patrz, jak na dłoni smutnie wsparła liczko!
		O! gdybym mógł być tylko rękawiczką,
		Co tę dłoń kryje!
	


JULIA
	
		Ach!
	


ROMEO
	
		Cicho! coś mówi.
		o! mów, mów dalej, uroczy aniele;
		bo ty mi w noc tę tak wspaniale świecisz
		jak lotny goniec niebios rozwartemu
		od podziwienia oku śmiertelników,
		które się wlepia w niego, aby patrzeć,
		jak on po ciężkich chmurach się przesuwa
		i po powietrznej żegluje przestrzeni.
	


JULIA
	
		Romeo! Czemuż ty jesteś Romeo!
		Wyrzecz się swego rodu, rzuć tę nazwę!
		Lub jeśli tego nie możesz uczynić,
		To przysiąż wiernym być mojej miłości,
		A ja przestanę być z krwi Kapuletów.
	


ROMEO
	
		Mamże przemówić czy też słuchać dalej?
	


JULIA
	
		Nazwa twa tylko jest mi nieprzyjazna,
		Boś ty w istocie nie Montekim dla mnie.
		Jestże Monteki choćby tylko ręką,
		Ramieniem, twarzą, zgoła jakąkolwiek
		Częścią człowieka? O! weź inną nazwę!
		Czymże jest nazwa? To, co zowiem różą,
		Pod inną nazwą równie by pachniało;
		Tak i Romeo bez nazwy Romea
		Przecież by całą swą wartość zatrzymał.
		Romeo! porzuć tę nazwę, a w zamian
		Za to, co nawet cząstką ciebie nie jest,
		Weź mię, ach! całą!
	


ROMEO
	
		Biorę cię za słowo:
		Zwij mię kochankiem, a krzyżmo chrztu tego
		Sprawi, że odtąd nie będę Romeem.
	



JULIA
	
		Ktoś ty jest, co się nocą osłaniając,
		Podchodzisz moją samotność?
	


ROMEO
	
		Z nazwiska
		Nie mógłbym tobie powiedzieć, kto jestem;
		Nazwisko moje jest mi nienawistne,
		Bo jest, o! święta, nieprzyjazne tobie;
		Zdarłbym je, gdybym miał je napisane.
	


JULIA
	
		Jeszcze me ucho stu słów nie wypiło
		Z tych ust, a przecież dźwięk już ich mi znany.
		Jestżeś Romeo, mów? jestżeś Monteki?
	


ROMEO
	
		Nie jestem ani jednym, ani drugim,
		Jednoli z dwojga jest niemiłe tobie.
	


JULIA
	
		Jakżeś tu przyszedł, powiedz, i dlaczego?
		Mur jest wysoki i trudny do przejścia,
		A miejsce zgubne; gdyby cię kto z moich
		Krewnych tu zastał...
	


ROMEO
	
		Na skrzydłach miłości
		Lekko, bezpiecznie mur ten przesadziłem,
		Bo miłość nie ma żadnych tam i granic;
		A co potrafi, na to się i waży;
		Krewni więc twoi nie trwożą mię wcale.
	


JULIA
	
		Zabiliby cię, gdyby cię ujrzeli.
	


ROMEO
	
		Ach! więcej groźby leży w oczach twoich
		Niż w ich dwudziestu mieczach; patrz łaskawie,
		A będę silny przeciw ich gniewowi.
	


JULIA
	
		Na Boga! niech cię oni tu nie ujrzą!
	


ROMEO
	
		Ciemny płaszcz nocy skryje mię przed nimi.
		Lecz niech mię znajdą, jeśli ty mię kochasz.
		Lepszy kres życia skutkiem ich niechęci
		Niż przedłużony zgon w braku twych uczuć.
	


JULIA
	
		Kto ci dopomógł znaleźć to ustronie?
	


ROMEO
	
		Miłość, co mi go doradziła szukać;
		Ona mi instynkt, ja jej oczy dałem.
		Nie jestem sternik, gdybyś jednak była
		Równie daleko jak ów brzeg, którego
		Morze najdalsze podmywa krawędzie,
		Śmiało po taki klejnot bym popłynął.
	


JULIA
	
		Gdyby nie ciemność, co mi twarz maskuje,
		Widziałbyś na niej rozlany rumieniec
		Po tym, co z ust mych słyszałeś tej nocy.
		Rada bym form się trzymać, rada cofnąć
		To, co wyrzekłam; ale precz, udanie!
		Czy ty mię kochasz? Wiem, że powiesz: tak jest;
		I jać uwierzę; mimo przysiąg jednak
		Możesz mię zawieść. Z wiarołomstwa mężczyzn
		Śmieje się, mówią, Jowisz. O! Romeo!
		Jeśli mię kochasz, wyrzecz to rzetelnie;
		Lecz jeśli masz mię za podbój zbyt łatwy,
		To zmarszczę czoło i przewrotną będę,
		I na miłosne twoje oświadczenia
		Powiem: nie, w innym razie za nic w świecie.
		Za czuła może jestem, o! Monteki,
		Stąd możesz sądzić me obejście płochym;
		Ufaj mi jednak, będę ja wierniejsza
		Od tych, co bieglej umieją się drożyć.
		Byłabym ja się była, prawdę mówiąc,
		Także drożyła, gdybyś był tajnego
		Głosu miłości mojej nie podchwycił.
		Nie wiń mię przeto ani też przypisuj
		Płochości tego wylania mych uczuć,
		Które zdradziła noc ciemna.
	


ROMEO
	
		O! Julio,
		Przysięgam na ten księżyc, co wspaniale
		Powleka srebrem tamtych drzew wierzchołki...
	


JULIA
	
		O! nie przysięgaj na księżyc, bo księżyc
		Co tydzień zmienia kształt swej pięknej tarczy;
		I miłość twoja po takiej przysiędze
		Mogłaby również zmienną się okazać.
	


ROMEO
	
		Na cóż mam przysiąc?
	


JULIA
	
		Nie przysięgaj wcale;
		Lub wreszcie przysiąż na samego siebie:
		Na ten uroczy przedmiot mych uwielbień,
		To ci uwierzę.
	


ROMEO
	
		Jeśli szczera miłość
		Mojego serca...
	



JULIA
	
		Daj pokój przysięgom.
		Lubo się cieszę z twojej obecności,
		Te nocne śluby nie cieszą mnie jakoś,
		Za nagłe one są, za nierozważne,
		Podobne niby do blasku, co znika,
		Nim człowiek zdąży powiedzieć: „Błysnęło”.
		Dobranoc, luby! Oby nam ten wonny
		Miłości pączek przyniósł kwiat niepłonny!
		Bądź zdrów! i zaśnij z tak błogim spokojem,
		Jaki, z twej łaski, czuję w sercu mojem.
	


ROMEO
	
		Także mam odejść nie zaspokojony?
	


JULIA
	
		Jakiegoż więcej chcesz zaspokojenia?
	


ROMEO
	
		Zamiany twoich zapewnień za moje.
	


JULIA
	
		Jużem ci dała je, nimeś zażądał;
		Rada bym jednak one mieć na powrót.
	


ROMEO
	
		Chciałaż byś cofnąć je? Dlaczego? luba!
	


JULIA
	
		Ażebym mogła oddać ci je znowu.
		A przecież jest to żądanie zbyteczne;
		Bo moja miłość równie jest głęboka
		Jak morze, równie jak ono bez końca;
		Im więcej ci jej udzielam, tym więcej
		Czuję jej w sercu.
	
	
	Słychać w pokojach głos Marty.
	
	
		Wołają mię. — Zaraz.
		Bądź zdrów, kochanku drogi! — Zaraz, zaraz.
		— Najmilszy, pomnij być stałym! — Zaczekaj,
		Zaczekaj trochę, powrócę za chwilę.
	


Wychodzi.


ROMEO
	
		Błogosławiona, o! błogosławiona
		Po dwakroć nocy! Ale czy to wszystko,
		Dziejąc się w nocy nie jest marą tylko?
		Co tak lubego możeż być istotnym?
	


JULIA
	ukazując się znowu
	
		Jeszcze słów parę, a potem dobranoc,
		Drogi Romeo! jeśli twoja skłonność
		Jest prawą, twoim zamiarem małżeństwo:
		To mię uwiadom jutro przez osobę,
		Którą do ciebie przyślę, gdzie i kiedy
		Zechcesz dopełnić obrzędu; a wtedy
		Całą mą przyszłość u nóg twoich złożę
		I w świat za tobą pójdę w imię boże.
	


MARTA
	za sceną
	
		Panienko!
	


JULIA
	
		Idę. — Lecz jeśli mię zwodzisz,
		To cię zaklinam...
	


MARTA
	za sceną
	
		Julciu!
	


JULIA
	
		Zaraz idę.
		— Jeśli mię zwodzisz, o! to cię zaklinam,
		Skończ te zabiegi i zostaw mię żalom.
		— Jutro więc przyślę.
	


ROMEO
	
		Jak pragnę zbawienia...
	


JULIA
	
		Po tysiąc razy dobranoc.
	


Odchodzi.


ROMEO
	
		Po tysiąc
		Razy niedobra tam, gdzie ty nie świecisz.
		Jak żak, gdy rzuca książkę, tak kochanek
		Do celu swego pospiesza wesoły;
		A gdy nadejdzie z kochanką rozstanek,
		Wlecze się smutnie, jak ów żak do szkoły.
	


Odchodzi.


JULIA
	ukazuje się znowu
	
		Pst! pst! Romeo! O, gdybym mieć mogła
		Głos sokolnika, by tego maiża
		Nazad przywołać! Przymus jest ochrypły,
		Nie może głośno mówić, gdyby nie to,
		Wstrząsłabym góry, gdzie się echo kryje,
		I głos bym jego zrobiła chrapliwszy
		Niż mój od rozbrzmień imienia Romeo!
	


ROMEO
	
		Moja to dusza dzwoni imię moje,
		Jak srebrny dźwięk ma nocą głos kochanki!
		I jestże słodsza muzyka na świecie?
	


JULIA
	
		Romeo!
	



ROMEO
	
		Luba!
	


JULIA
	
		O której godzinie
		Jutro mam przysłać?
	


ROMEO
	
		O dziewiątej.
	


JULIA
	
		Dobrze.
		Dwudziestoletni to termin. Nie pomnę,
		Po com tu ciebie znowu przywołała.
	


ROMEO
	
		Pozwól mi czekać, aż sobie przypomnisz.
	


JULIA
	
		Zapomnę znowu, po co czekasz, pomnąc
		O twojej tylko lubej obecności.
	


ROMEO
	
		A ja wciąż czekać będę, abyś ciągle
		Zapominała, sam zapominając,
		Że mam gdzie inny dom jak tutaj.
	


JULIA
	
		Wkrótce
		Dnieć będzie: rada bym, żebyś już odszedł;
		Nie dalej jednak jak ów biedny ptaszek,
		Co go swawolna dziewka z rąk wypuszcza
		I wnet, zazdroszcząc mu krótkiej wolności,
		Jak niewolnika trzymanego w więzach
		Jedwabnym sznurkiem przyciąga na powrót.
	


ROMEO
	
		Chciałbym być biednym ptaszkiem w twoim ręku.
	


JULIA
	
		O! ja bym zbytkiem pieszczot cię zabiła.
		Dobranoc, luby! jeszcze raz dobranoc!
		Smutek rozstania tak bardzo jest miły,
		Że by dobranoc wciąż usta mówiły.
	


Odchodzi.


ROMEO
	
		Sen na twe oczy, pokój w pierś niech spłynie;
		Obym był nimi w tej błogiej godzinie!
		Spieszę do ojca Laurentego celi,
		On mi pomocy i rady udzieli.
	


Wychodzi.





SCENA TRZECIA


Cela Ojca Laurentego. Wchodzi Ojciec Laurenty z koszykiem w ręku.


OJCIEC LAURENTY
	
		Szary poranek spędza mrok ponury
		Pasami światła znacząc wschodnie mury
		I noc się na bok chyli jak pijana
		Z dróg dnia ubitych kołami Tytana.
		Nim oko słońca pełnym blaskiem strzeli,
		Rosę wypije i świat rozweseli,
		Muszę uzbierać w ten koszyk z sitowia
		Roślin tak zbawczych, jak zgubnych dla zdrowia,
		Ziemia jest matką natury i grobem,
		Grzebie i życia obdziela zasobem.
		I mnóstwo dzieci jej łona widzimy
		Ciągnących pokarm z jej piersi rodzimej;
		Niejedno w skutkach swoich wyśmienite,
		Każde do czegoś, wszystko rozmaite.
		O! moc to pełna cudów, co się mieści
		W sokach ziół, krzewów, w martwej kruszców treści!
		Bo nie ma rzeczy tak podłych na ziemi,
		Aby nie mogły stać się przydatnemi;
		Ni tak przydatnych, aby zamiast służyć
		Nie zaszkodziły pod wpływem nadużyć.
		Wszakże i cnota może zajść w bezdroże,
		A błąd się czynem uszlachetnić może.
		W mdłym kwiatku, w ziółku jednym i tym samem
		Ma nieraz miejsce jad wespół z balsamem,
		Co zmysły razi i to, co im sprzyja,
		Bo jego zapach rzeźwi; smak zabija.
		Podobnie sprzeczna i w człowieku gości
		Dwójca pierwiastków: dobroci i złości;
		A kędy górę gorsza weźmie stroma,
		Tam śmierć przychodzi i roślina kona.
	


Wchodzi Romeo.


ROMEO
	
		Dzień dobry, ojcze mój.
	


OJCIEC LAURENTY
	
		Benedicite!
		Cóż to za ranny głos tak mnie pozdrawia!
		Młody mój synu, zły to znak, kto łoże
		Próżne zostawia o tak wczesnej porze.
		Troska odbywa straż w oczach starego,
		A sen tych mija, których troski strzegą;
		Ale gdzie czerstwa, wolna od kłopotów
		Młódź głowę złoży, sen zawżdy przyjść gotów.
		To więc tak ranne tu przybycie zdradza
		Jakiś niepokój, któremu snu władza
		Ulec musiała. Czy tylko się kładłeś?
		Możeś do łóżka i nie zajrzał?
	


ROMEO
	
		Zgadłeś;
		Milej niż w łóżku przeszły mi godziny.
	


OJCIEC LAURENTY
	
		Grzeszniku, pewnieś był u Rozaliny.
	


ROMEO
	
		U Rozaliny? Nie, ojcze; to imię
		W pamięci mojej wiecznym snem już drzemie.
	


OJCIEC LAURENTY
	
		Brawo, mój synu! Lecz gdzieżeś to bywał?
	


ROMEO
	
		Zaraz ci powiem: próżno byś zgadywał;
		Byłem na balu w domu mego wroga,
		Gdziem został ranny, lecz zbójczyni sroga
		Czuje cios wzajem przeze mnie zadany,
		Tak że na nasze obopólne rany
		Święty wpływ tylko twej, ojcze, opieki
		Poradzić zdoła i dać zbawcze leki.
		Po chrześcijańsku, jak widzisz, przemawiam,
		Skoro się nawet za mym wrogiem wstawiam.
	


OJCIEC LAURENTY
	
		Mów jaśniej, synu; zagadkowa spowiedź,
		Dwuznaczną także znajduje odpowiedź.
	


ROMEO
	
		Dowiedz się zatem, że anioł kobieta,
		Którąm ukochał, jest z krwi Kapuleta.
		Jego to dziecko i nadzieja cała;
		Jak ja ją, tak mnie ona ukochała.
		I do jedności, która nas już splata,
		Brakuje tylko, byś nas ty dla świata
		Stułą zjednoczył. Gdzie, o jakiej dobie
		Dozgonną miłość przysięgliśmy sobie,
		Powiem ci idąc, czcigodny kapłanie;
		Błagam cię tylko, niech się to dziś stanie.
	


OJCIEC LAURENTY
	
		Święty Franciszku! Cóż to za przemiana!
		Toż Rozalina, owa ukochana,
		Niczym już dla cię? Miłość więc młodzieży
		W oczach jedynie, a nie w sercu leży?
		Jezus! Maryja! Ileż to solanki
		Ściekło z twych oczu dla owej kochanki!
		I nadaremnie, bowiem twe zapały
		Wciąż zalewane, wciąż się powiększały.
		Jeszcze twych westchnień nie rozwiał Fawoni;
		Jeszcze twój dawny jęk w uszach mi dzwoni,
		I na twych licach, bladością pokrytych,
		Widoczny jeszcze ślad łez nie obmytych,
		Wszystko, coś cierpiał z miłosnej przyczyny,
		Cierpiałeś tylko gwoli Rozaliny.
		A teraz! nie dziw, gdy mdła płeć upadnie,
		Kiedy mężczyźni szwankują tak snadnie.
	


ROMEO
	
		Gdym kochał tamtą, takżeś nie pochwalał.
	


OJCIEC LAURENTY
	
		Nie, żeś ją kochał, lecz żeś za nią szalał.
	


ROMEO
	
		Pogrześć tą miłość kazałeś.
	


OJCIEC LAURENTY
	
		Nie w grobie
		By tę pochować, a inną wziąć sobie.
	


ROMEO
	
		Nie łaj mnie, proszę; ta, co mi dziś luba,
		Miłość mą płaci miłością cheruba;
		Z tamtą inaczej było.
	


OJCIEC LAURENTY
	
		Bo odgadła,
		Że w rzeczach serca nie znasz abecadła,
		Tylko z rutyny czytasz. Pójdź, wietrzniku;
		Do sankcji tego nowego wybryku
		Jeden i jeden tylko wzgląd mię skłania:
		To jest, że może z tego zawiązania
		Wyniknie węzeł, który wasze rody
		Zawistne złączy w piękny łańcuch zgody.
	


ROMEO
	
		O! prędzej! pilno mi!
	


OJCIEC LAURENTY
	
		Festina lente!
		Zdradne są kroki za spiesznie podjęte.
	


Wychodzą.





SCENA CZWARTA


Ulica. Wchodzą Merkucjo i Benwolio.


MERKUCJO
	
		Gdzież, u diabła, ugrzązł Romeo! Czy był tej nocy w domu?
	


BENWOLIO
	
		Nie w domu swego ojca przynajmniej; mówiłem z jego służącym.
	


MERKUCJO
	
		Ta blada sekutnica Rozalina
		Na wariata go wnet wykieruje.
	


BENWOLIO
	
		Tybalt, starego Kapuleta krewny,
		Pisał do niego list.
	


MERKUCJO
	
		Z wyzwaniem, ręczę.
	


BENWOLIO
	
		Romeo mu odpowie.
	


MERKUCJO
	
		Każdy człowiek
		Piśmienny może na list odpowiedzieć.
	


BENWOLIO
	
		On mu odpowie odpowiednio, jak człowiek wyzwany.
	


MERKUCJO
	
		Biedny Romeo! Już trup z niego! Zakłuty czarnymi oczyma białogłowy; przestrzelony na wskroś uszu romansową piosnką; ugodzony w sam rdzeń serca postrzałem ślepego malca łucznika; potrafiż on Tybaltowi stawić czoło?
	


BENWOLIO
	
		A cóż to takiego Tybalt?
	


MERKUCJO
	
		Coś więcej niż książę kotów; możesz mi wierzyć! Nieustraszony rębacz, bije się jak z nut, zna czas, odległość i miarę; pauzuje w sam raz jak potrzeba: raz, dwa, a trzy to już w pierś. Żaden jedwabny guzik nie wykręci mu się od śmierci. Duelista to, duelista pierwszej klasy. Owe nieśmiertelne passado! Owe punto reverso! owe hai!
	


BENWOLIO
	
		Co takiego?
	


MERKUCJO
	
		Niech kaci porwą to plemię śmiesznych, sepleniących, przesadnych fantastyków, z ich nowo kutymi terminami! Na Boga, doskonała klinga! Dzielny mąż! Wspaniała dziewka! Nie jestże to rzecz opłakana, że nas obsiadły te zagraniczne muchy, te modne sroki, te pardonnez moi, którym tak bardzo idzie o nową formę, że nawet na starej ławce wygodnie siedzieć nie mogą; te bąki, co bąkają: bon! bon!
	


Wchodzi Romeo


BENWOLIO
	
		Oto Romeo, nasz Romeo idzie.
	


MERKUCJO
	
		Bez mlecza, jak śledź suszony. O! człowieku! jakżeś się w rybę przedzierzgnął! Teraz go rymy Petrarki rozczulają. Laura naprzeciw jego bóstwa jest prostą pomywaczką, lubo tamta miała kochanka, co ją opiewał; Dydona flądrą; Kleopatra Cyganką; Helena i Hero szurgotami i otłukami; Tyzbe kopciuchem lub czymś podobnym, ale zawsze niedystyngowanym. Bon jour, sinior Romeo! Oto masz francuskie pozdrowienie na cześć twoich francuskich pantalonów. Pięknie nas zażyłeś tej nocy.
	


ROMEO
	
		Dzień dobry wam, moi drodzy. Jakże to was zażyłem?
	


MERKUCJO
	
		Pokazałeś nam odwrotną stronę medalu, odwrotną stronę swego medalu.
	


ROMEO
	
		To się znaczy, żem wam zdezerterował. Wybacz, kochany Merkucjo; miałem pilny interes, a w takim przypadku człowiek może zgrzeszyć na polu uprzejmości.
	


MERKUCJO
	
		To się znaczy, że w takim przypadku człowiek może być zniewolony zgiąć kolana.
	


ROMEO
	
		Ma się rozumieć — z uprzejmości.
	


MERKUCJO
	
		Bardzoś zgrabnie trafił w sedno.
	


ROMEO
	
		A ty bardzoś zgrabnie to wyłożył.
	


MERKUCJO
	
		Ja bo jestem kwiatem uprzejmości.
	


ROMEO
	
		Kwiatem kwiatów.
	


MERKUCJO
	
		Racja.
	


ROMEO
	
		Jeżeliś ty kwiatem, to moje trzewiki są w kwitnącym stanie.
	


MERKUCJO
	
		Brawo! pielęgnuj mi ten dowcip; ażeby, skoro ci się do reszty zedrze podeszwa u trzewików, twój dowcip mógł po prostu figurować.
	


ROMEO
	
		O! godny zdartej podeszwy dowcipie! O! figuro pełna prostoty z powodu swego prostactwa!
	


MERKUCJO
	
		Na pomoc, Benwolio! moje koncepta dech tracą.
	


ROMEO
	
		Pejcza je i pejcza! Biczem i ostrogą, inaczej nazwę je hetkami.
	


MERKUCJO
	
		Jeżeli twój dowcip poluje na dzikie gęsi, to kapituluję; bo on ma więcej kwalifikacji ku temu niż wszystkie moje umysłowe władze. Czy ja ci się zdaję na to, żebym miał z gęsiami do czynienia?
	


ROMEO
	
		Tyś mi się nigdy na nic nie zdał, wyjąwszy, kiedy miałem do czynienia z gęsiami.
	


MERKUCJO
	
		Za ten koncept ugryzę cię w ucho.
	


ROMEO
	
		Chyba udziobiesz!
	


MERKUCJO
	
		Twój dowcip jest gorzką konfiturą, diabelnie ostrym sosem.
	


ROMEO
	
		Stosownym do gęsi.
	


MERKUCJO
	
		To koncept z koźlej skórki, której cal da się rozciągnąć tak, że nim opaszesz całą głowę.
	


ROMEO
	
		Rozciągnę go do wyrazu „głowę”, który połączywszy z gęsią, będziesz miał gęsią głowę.
	


MERKUCJO
	
		Nie jestże to lepiej niż jęczeć z miłości? Teraz to co innego; teraz mi jesteś towarzyski, jesteś Romeem, jesteś tym, czym jesteś; miłość zaś jest podobna do owego gapia, co się szwenda wywiesiwszy język, szukając dziury, gdzie by mógł palec wścibić.
	


ROMEO
	
		Stój! Stój!
	


MERKUCJO
	
		Chcesz, aby się mój dowcip zastanowił w samym środku weny?
	


ROMEO
	
		Z obawy, abyś tej weny zbyt nie rozszerzył.
	


MERKUCJO
	
		Mylisz się, właśnie byłem bliski ją ścieśnić, bo jużem był doszedł do jej dna i nie miałem zamiaru dłużej wyczerpywać materii.
	


ROMEO
	
		Patrzcie, co za dziwadła!
	


Wchodzi Marta z Piotrem.


MERKUCJO
	
		Żagiel! żagiel! żagiel!
	


BENWOLIO
	
		Dwa, dwa: spodnie i spódnica
	


MARTA
	
		Piotrze.
	


PIOTR
	
		Słucham.
	


MARTA
	
		Piotrze, gdzie mój wachlarz?
	


MERKUCJO
	
		Proszę cię, mój Piotrze, zakryj wachlarzem twarz jejmości; bo z dwojga tego, jej wachlarz jest piękniejszy.
	


MARTA
	
		Życzę panom dnia dobrego.
	


MERKUCJO
	
		Życzymy ci dobrego południa, piękna sinjoro.
	


MARTA
	
		Czy to już południe?
	


MERKUCJO
	
		Nie inaczej; bo nieczysta ręka wskazówki na kompasie trzyma już południe za ogon.
	


MARTA
	
		Chryste Panie! Cóż to za człowiek z waćpana?
	


ROMEO
	
		Człowiek, którego Pan Bóg skazał na zepsucie.
	


MARTA
	
		Dobrześ pan powiedział, na poczciwość! Nie wie też czasem który z panów, gdzie bym mogła znaleźć młodego Romea?
	


ROMEO
	
		Ja wiem czasem, ale młodego Romea znajdziesz waćpani starszym, niż był, kiedyś go szukać zaczęła. Jestem najmłodszy z tych, co noszą to imię w braku gorszego.
	


MARTA
	
		Ach, to dobrze!
	


MERKUCJO
	
		Możeż być dobrym to, co jest gorszym?
	


MARTA
	
		Jeżeli waćpan nim jesteś, to rada bym z nim pomówić sam na sam.
	


BENWOLIO
	
		Zaprosi go na jakąś wieczorynkę.
	


MERKUCJO
	
		Pośredniczka to Wenery. Huź, ha!
	


ROMEO
	
		Cóż to, czyś kota upatrzył?
	


MERKUCJO
	
		Kotlinę, panie, nie kota; i to w starym piecu, nie w polu.

	
	
		Bodaj to kotlina,
		Gdzie siedzi kocina,
		Ta nie osmali...
		Lecz zmykaj, chudzino,
		Przed taką kotliną,
		Gdzie diabeł pali!
	
	
	
                Romeo, czy będziesz u ojca na obiedzie? My tam idziemy.
	


ROMEO
	
		Pośpieszę za wami.
	


MERKUCJO
	
		Do widzenia, starożytna damo; damo, damo, damo, damo!
	


Wychodzą Merkucjo i Benwolio.


MARTA
	
		Tak, tak, do widzenia! Co to za infamis, proszę pana, co się tak poważył rozpuścić cugle swemu grubiaństwu?
	


ROMEO
	
		Jest to panicz zakochany w swym języku, zdolny wypowiedzieć więcej w ciągu jednej minuty niż milczeć przez cały miesiąc.
	


MARTA
	
		Jeżeli on na mnie co powiedział, dam ja mu, chociażby był zuchwalszy, niż jest, i miał ze sobą dwudziestu sobie podobnych drabów; a jeżeli mi ujdzie, to znajdę takich, co to potrafią. A hultaj! czy to ja jestem jego kochanką, jego poniewieradłem! (do Piotra) I ty tu stałeś także i mogłeś ścierpieć, żeby mnie lada gbur używał wedle upodobania za przedmiot swych bezwstydnych żartów?
	


PIOTR
	
		Nie widziałem jeszcze, żeby kto używał jejmości wedle upodobania; gdybym był to widział, byłbym był pewnie zaraz giwer wydobył, ręczę za to. Umiem się najeżyć tak dobrze jak kto inny, kiedy mam sposobność po temu i prawo za sobą.
	


MARTA
	
		Dlaboga! tak jestem rozdrażniona, że się wszystko we mnie trzęsie. A hultaj! Otóż, proszę pana, tak jak powiedziałam, młoda moja pani kazała mi się wywiedzieć o panu; co mi kazała powiedzieć, to sobie zachowuję; ale przede wszystkim oświadczam panu, że jeżelibyś ją osadził na koszu, jak to mówią, bo panienka, o której mówię, jest młoda, i dlatego, gdybyś ją pan wywiódł w pole, byłoby to tak ciężkim psikusem, jaki tylko młodej panience można wyrządzić.
	


ROMEO
	
		Pozdrów ją, waćpani, ode mnie i powiedz, że jej daję rendez-vous...
	


MARTA
	
		Poczciwości! oświadczę jej to, oświadczę. Niebożę, nie posiądzie się z radości.
	


ROMEO
	
		Co jej waćpani chcesz oświadczyć? Nie wiesz, co mówić miałem.
	


MARTA
	
		Oświadczę jej, że pan dajesz randewu; co jest, jeżeli się nie mylę, ofiarą godną prawdziwego szlachcica.
	


ROMEO
	
		Powiedz jej, aby pod pozorem spowiedzi przyszła za parę godzin do celi ojca Laurentego, tam ślub weźmiemy. Oto masz waćpani za swoje trudy.
	

MARTA
	
		Nie, panie; ani grosika.
	


ROMEO
	
		No, no, bez ceremonii.
	


MARTA
	
		Za parę godzin więc; dobrze, nie zaniedba się stawić.
	


ROMEO
	
		Waćpani staniesz za murem klasztornym,
		Tam ci mój człowiek przyniesie drabinkę
		Z sznurków skręconą, która mi w noc późną
		Do szczytu mego szczęścia wstęp ułatwi.
		Bądź zdrowa! Wierność twa znajdzie nagrodę,
		Poleć mię swojej młodej pani.
	


MARTA
	
		Niech wam Bóg błogosławi! Ale, ale...
	


ROMEO
	
		Cóż mi waćpani jeszcze powiesz?
	


MARTA
	
		Czy człowiek pański dobry do sekretu?
		Bo gdzie się skrycie prowadzą układy,
		Tam dwóch już, mówią, za wiele do rady.
	


ROMEO
	
		Ręczę za niego: jest to wierność sama.
	


MARTA
	
		A więc wszystko dobrze. Co też za miłe stworzenie ta moja panienka! Co to nie wyprawiało, jak było małym! Chryste Panie! Ale, ale, jest tu na mieście jeden pan, niejaki Parys, ten ma na nią diabli apetyt; ale ona, poczciwina, wolałaby patrzeć na bazyliszka niż na niego. Przekomarzam się z nią nieraz i mówię, że ten Parys to wcale przystojny mężczyzna; wtedy ona, powiadam panu, za każdym razem aż blednie, zupełnie tak jak pąsowa chusta na słońcu. Proszę też pana, czy rozmaryn i Romeo nie zaczyna się od takiej samej litery?
	


ROMEO
	
		Nie inaczej: jedno i drugie od R.
	


MARTA
	
		Kpiarz z waszmości. To psie imię. To litera dla... Nie, tamto zaczyna się od innej litery. Co też ona o tym prawi, to jest o rozmarynie i o panu: rada bym, żebyś pan to słyszał.
	


ROMEO
	
		Poleć jej służby moje.
	


Wychodzi.


MARTA
	
		Uczynię to, uczynię po tysiąc razy. — Piotrze!
	


PIOTR
	
		Jestem.
	


MARTA
	
		Piotrze, naści mój wachlarz i idź przodem.
	


Wychodzą.





SCENA PIĄTA


Ogród Kapuletów. Wchodzi Julia.


JULIA
	
		Dziewiąta biła, kiedym ją posłała;
		Przyrzekła wrócić się za pół godziny.
		Nie znalazła go może? nie, to nie to;
		Słabe ma nogi. Heroldem miłości 
		Powinna by być myśl, która o dziesięć
		Razy mknie prędzej niż promienie słońca,
		Kiedy z pochyłych wzgórków cień spędzają.
		Nie darmo lotne gołębie są w cugach
		Bóstwa miłości i nie darmo Kupid
		Ma skrzydła z wiatrem idące w zawody.
		Już teraz słońce jest w samej połowie
		Dzisiejszej drogi swojej; od dziewiątej
		Aż do dwunastej trzy już upłynęły
		Długie godziny, a jeszcze jej nie ma.
		Gdyby krew miała młodą i uczucia,
		Jak piłka byłaby chyżą i lekką,
		I słowa moje do mego kochanka,
		A jego do mnie w lot by ją popchnęły;
		Lecz starzy wcześnie są jakby nieżywi;
		Jak ołów ciężcy, zimni, więc leniwi.
	
	
	Wchodzą Marta i Piotr.
	
	
		Ha! otóż idzie. I cóż, złota nianiu?
		Czyś się widziała z nim? Każ odejść słudze.
	


MARTA
	
		Idź, stań za progiem Piotrze.
	


Wychodzi Piotr.


JULIA
	
		Mów, droga, luba nianiu! Ależ przebóg!
		Czemu tak smutno wyglądasz? Chociażbyś
		Złe wieści miała, powiedz je wesoło;
		Jeśli zaś dobre przynosisz, ta mina
		Fałszywy miesza ton do ich muzyki.
	


MARTA
	
		Tchu nie mam, pozwól mi trochę odpocząć;
		Ach! moje kości! To był harc nie lada!
	


JULIA
	
		Weź moje kości, a daj mi wieść swoją.
		Mówże, mów prędzej, mów, nianiuniu droga.
	


MARTA
	
		Co za gwałt! Folguj, dlaboga, choć chwilkę,
		Czyliż nie widzisz, że ledwie oddycham?
	


JULIA
	
		Ledwie oddychasz; kiedy masz dość tchnienia
		Do powiedzenia, że ledwie oddychasz?
		To tłumaczenie się twoje jest dłuższe
		Od wieści, której zwłokę nim tłumaczysz;
		Maszli wieść dobrą czy złą? niech przynajmniej
		Tego się dowiem, poczekam na resztę;
		Tylko mi powiedz: czy jest zła, czy dobra?
	


MARTA
	
		Tak, tak, pięknyś panna wybór zrobiła! pannie właśnie męża wybierać. Romeo! żal się Boże! Co mi to za gagatek! Ma wprawdzie twarz gładszą niż niejeden, ale oczy, niech się wszystkie inne schowają; co się zaś tyczy rąk i nóg, i całej budowy, chociaż o tym nie ma co wspominać, przyznać trzeba, że nieporównane. Nie jest to wprawdzie galant całą gębą, ale słodziuchny jak baranek. No, no, dziewczyno! Bóg pomagaj! A czy jedliście już obiad?
	


JULIA
	
		Nie. Ale o tym wszystkim już wiedziałam.
		Cóż o małżeństwie naszym mówił? powiedz.
	


MARTA
	
		Ach! jak mnie głowa boli! tak w niej łupie,
		Jakby się miała w kawałki rozlecieć.
		A krzyż! krzyż! biedny krzyż! niechaj waćpannie
		Bóg nie pamięta, żeś mię posyłała.
		Aby mi przez ten kurs śmierci przyśpieszyć.
	


JULIA
	
		Doprawdy, przykro mi, że jesteś słaba.
		Nianiu, nianiuniu, nianiunieczku droga.
		Powiedz mi, co ci mówił mój kochanek?
	


MARTA
	
		Mówił, jak dobrze wychowany młodzian,
		Grzeczny, stateczny, a przy tym, upewniam,
		Pełen zacności. Gdzie waćpanny matka?
	


JULIA
	
		Gdzie moja matka? Gdzież ma być? Jest w domu.
		Co też nie pleciesz, nianiu, mój kochanek
		Mówił, jak dobrze wychowany młodzian,
		Gdzie moja matka?
	


MARTA
	
		O mój miły Jezu!
		Takżeś mi aśćka w ukropie kąpana!
		I takąż to jest maść na moje kości?
		Bądźże na przyszłość sama sobie posłem.
	


JULIA
	
		O męki! Co ci powiedział Romeo?
	


MARTA
	
		Masz pozwolenie iść dziś do spowiedzi?
	


JULIA
	
		Mam je.
	


MARTA
	
		Spiesz więc do celi ojca Laurentego;
		Tam znajdziesz kogoś, coć pojmie za żonę.
		Jak ci jagódki pokraśniały! Czekaj!
		Zaraz je w szkarłat zmienię inną wieścią:
		Idź do kościoła, ja tymczasem pójdę
		Przynieść drabinkę, po której twój ptaszek
		Ma się do gniazdka wśliznąć, jak się ściemni.
		Jak tragarz, muszę być ci ku pomocy;
		Ty za to ciężar dźwigać będziesz w nocy.
		Idź: trza mi zjeść co po takim zmachaniu.
	


JULIA
	
		Idę raj posiąść. Adieu, złota nianiu.
	


Wychodzą.





SCENA SZÓSTA


Cela Ojca Laurentego. Ojciec Laurenty i Romeo


OJCIEC LAURENTY
	
		Oby ten święty akt był miły niebu
		I przyszłość smutkiem nas nie ukarała.
	


ROMEO
	
		Amen! lecz choćby przyszedł nawał smutku,
		Nie sprzeciwważyłby on tej radości,
		Jaką mię darzy jedna przy niej chwila.
		Złącz tylko nasze dłonie świętym węzłem;
		Niech go śmierć potem przetnie, kiedy zechce,
		Dość, że wprzód będę mógł ją nazwać moją.
	


OJCIEC LAURENTY
	
		Gwałtownych uciech i koniec gwałtowny;
		Są one na kształt prochu zatlonego,
		Co wystrzeliwszy gaśnie. Miód jest słodki,
		Lecz słodkość jego graniczy z ckliwością
		I zbytkiem smaku zabija apetyt.
		Miarkuj więc miłość twoją; zbyt skwapliwy
		Tak samo spóźnia się jak zbyt leniwy.
	
	
	Wchodzi Julia.
	
	
		Otóż i panna młoda. Mech najcieńszy
		Nie ugiąłby się pod tak lekką stopą.
		Kochankom mogłyby do jazdy służyć
		Owe słoneczne pyłki, co igrają
		Latem w powietrzu; tak lekką jest marność.
	


JULIA
	
		Czcigodny spowiedniku, bądź pozdrowion.
	


OJCIEC LAURENTY
	
		Romeo, córko, podziękuje tobie
		Za nas obydwu.
	


JULIA
	
		Pozdrawiam go również,
		By dzięki jego zbytnimi nie były.
	


ROMEO
	
		O! Julio, jeśli miara twej radości
		Równa się mojej, a dar jej skreślenia
		Większy od mego: to osłódź twym tchnieniem
		Powietrze i niech muzyka ust twoich
		Objawi obraz szczęścia, jakie spływa
		Na nas oboje w tym błogim spotkaniu.
	


JULIA
	
		Czucie bogatsze w osnowę niż w słowa
		Pyszni się z swojej wartości, nie z ozdób;
		Żebracy tylko rachują swe mienie.
		Mojej miłości skarb jest tak niezmierny,
		Że i pół sumy tej nie zdołam zliczyć.
	


OJCIEC LAURENTY
	
		Pójdźcie, załatwim rzecz w krótkich wyrazach,
		Nie wprzód będziecie sobie zostawieni,
		Aż was sakrament z dwojga w jedno zmieni.
	


Wychodzą.










AKT TRZECI





SCENA PIERWSZA


Plac publiczny. Wchodzą Benwolio, Merkucjo, Paź i słudzy.

BENWOLIO
	
		Oddalmy się stąd, proszę cię, Merkucjo,
		Dzień dziś gorący, Kapuleci krążą;
		Jak ich zdybiemy, nie unikniem zajścia,
		Bo w tak gorące dni krew nie jest lodem.
	


MERKUCJO
	
		Podobnyś do owego burdy, co wchodząc do winiarni rzuca szpadę i mówi: „Daj Boże, abym cię nie potrzebował!”, a po wypróżnieniu drugiego kubka dobywa jej na dobywacza korków bez najmniejszej w świecie potrzeby.
	


BENWOLIO
	
		Masz mię za takiego burdę?
	


MERKUCJO
	
		Mam cię za tak wielkiego zawadiakę, jakiemu chyba mało kto równy jest we Włoszech; bardziej zaiste skłonnego do breweryj niż do brewiarza.
	


BENWOLIO 
	
		Cóż dalej?
	


MERKUCJO
	
		Gdybyśmy mieli dwóch takich, to byśmy wkrótce nie mieli żadnego, bo jeden by drugiego zagryzł. Tyś gotów człowieka napastować za to, że ma w brodzie jeden włos mniej lub więcej od ciebie. Tyś gotów napastować człowieka za to, że piwo pije, bo w tym upatrzysz przytyk do swoich piwnych oczu; chociaż żadne inne oko, jak piwne, nie upatrzyłoby w tym przytyku. W twojej głowie tak się lęgną swary jak bekasy w ługu, toś też nieraz za to beknął i głowę ci zmyto bez ługu. Pobiłeś raz człowieka za to, że kaszlnął na ulicy i przebudził przez to twego psa, który się wysypiał przed domem. Nie napastowałżeś raz krawca za to, że wdział na siebie nowy kaftan w dzień powszedni? kogoś innego za to, że miał stare wstążki u nowych trzewików? I ty mię chcesz moralizować za kłótliwość?
	


BENWOLIO
	
		Gdybym był tak skory do kłótni, jak ty jesteś, nikt by mi życia na pięć kwadransów nie zaręczył.
	


MERKUCJO
	
		Życie twoje przeszłoby zatem bez zaręczyn.
	


Wchodzi Tybalt z poplecznikami swymi.


BENWOLIO
	
		Patrz, oto idą Kapuleci.
	


MERKUCJO
	
		Zamknij oczy! Co mi do tego!
	


TYBALT
	do swoich
	
		Pójdźcie tu, bo chcę się z nimi rozmówić.

		do tamtych

		Mości panowie, słowo.
	


MERKUCJO
	
		Słowo tylko?
		I samo słowo? Połącz je z czymś drugim;
		Z pchnięciem na przykład.
	


TYBALT
	
		Znajdziesz mię ku temu
		Gotowym, panie, jeśli dasz okazję.
	


MERKUCJO
	
		Sam ją wziąć możesz bez mego dawania.
	


TYBALT
	
		Pan jesteś w dobrej harmonii z Romeem?
	


MERKUCJO
	
		W harmonii? Maszli nas za muzykusów!
		Jeśli tak, to się nie spodziewaj słyszeć
		Czego innego, jeno dysonanse.
		Oto mój smyczek; zaraz ci on gotów
		Zagrać do tańca. Patrzaj go! w harmonii!
	


BENWOLIO
	
		Jesteśmy w miejscu publicznym, panowie;
		Albo usuńcie się gdzie na ustronie,
		Albo też zimną krwią połóżcie tamę
		Tej kłótni. Wszystkich oczy w nas wlepione.
	


MERKUCJO
	
		Oczy są na to, ażeby patrzały;
		Niech robią swoje, a my róbmy swoje.
	


Wchodzi Romeo.


TYBALT
	
		Z panem nic nie mam do omówienia. Oto
		Nadchodzi właśnie ten, którego szukam.
	


MERKUCJO
	
		Jeżeli szukasz guza, mogę ręczyć,
		Że się z nim spotkasz.
	


TYBALT
	
		Romeo, nienawiść
		Moja do ciebie nie może się zdobyć
		Na lepszy wyraz jak ten: jesteś podły.
	


ROMEO
	
		Tybalcie, powód do kochania ciebie,
		Jaki mam, tłumi gniew słusznie wzbudzony
		Taką przemową. Nie jestem ja podły;
		Bądź więc zdrów. Widzę, że mię nie znasz.
	


TYBALT
	
		Smyku.
		Nie zatrzesz takim tłumaczeniem obelg
		Mi uczynionych: stań więc i wyjm szpadę.
	


ROMEO
	
		Klnę się, żem nigdy obelg ci nie czynił;
		Sprzyjam ci, owszem, bardziej, niżeś zdolny
		Pomyśleć o tym, nie znając powodu.
		Uspokój się więc, zacny Kapulecie,
		Którego imię milsze mi niż moje.
	


MERKUCJO
	
		Spokojna, nędzna, niegodna submisjo!
		Alla stoccata wnet jej kres położy.

		dobywa szpady

		Pójdź tu, Tybalcie, pójdź tu, dusiszczurze!
	


TYBALT
	
		Czego ten człowiek chce ode mnie?
	


MERKUCJO
	
		Niczego, mój ty kocikrólu, chcę ci wziąć tylko jedno życie spomiędzy dziewięciu, jakie masz, abym się nim trochę popieścił; a za nowym spotkaniem uskubnąć ci i tamte ośm, jedno po drugim. Dalej! wyciągnij za uszy szpadę z powijaka, inaczej moja gwiźnie ci koło uszu, nim wyciągniesz swoją.
	


TYBALT
	
		Służę waćpanu.
	


Dobywa szpady.


ROMEO
	
		Merkucjo, schowaj szpadę, jak mnie kochasz.
	


MERKUCJO
	
		Pokaż no swoje passado.
	


Biją się.


ROMEO
	
		Benwolio,
		Rozdziel ich! Wstydźcie się, moi panowie!
		Wybaczcie sobie. Tybalcie! Merkucjo!
		Książę wyraźnie zabronił podobnych
		Starć na ulicach. Merkucjo! Tybalcie!
	


Tybalt odchodzi ze swoimi.


MERKUCJO
	
		Zranił mię. Kaduk zabierz wasze domy!
		Nie wybrnę z tego. Czy odszedł ten hultaj
		I nie oberwał nic?
	


BENWOLIO
	
		Jesteś raniony?
	


MERKUCJO
	
		Tak, tak, draśniętym trochę, ale rdzennie.
		Gdzie mój paź? Chłopcze, biegnij po chirurga.
	


Wychodzi Paź.


ROMEO
	
		Zbierz męstwo, rana nie musi być wielka.
	


MERKUCJO
	
		Zepewne, nie tak głęboka jak studnia
		Ani szeroka tak jak drzwi kościelne,
		Ale wystarcza w sam raz, ręczę za to
		Znajdziesz mię jutro spokojnym jak trusia.
		Już się dla tego świata na nic nie zdam.
		Bierz licho wasze domy! Żeby taki
		Pies, szczur, kot na śmierć zadrapał człowieka!
		Taki cap, taki warchoł, taki ciura.
		Co się bić umie jak z arytmetyki!
		Po kiego czorta ci się było mieszać
		Między nas! Zranił mię pod bokiem twoim.
	


ROMEO
	
		Chciałem, Bóg widzi, jak najlepiej.
	


MERKUCJO
	
		Benwolio, pomóż mi wejść gdzie do domu.
		Słabnę. Bierz licho oba wasze domy!
		One mię dały na strawę robakom;
		Będę nią, i to wnet. Kaduk was zabierz!
	


Wychodzą Merkucjo i Benwolio.


ROMEO
	
		Ten dzielny człowiek, bliski krewny księcia
		I mój najlepszy przyjaciel, śmiertelny
		Poniósł cios za mnie; moją dobrą sławę
		Tybalt znieważył; Tybalt, który nie ma
		Godziny jeszcze, jak został mym krewnym.
		O Julio! wdzięki twe mię zniewieściły
		I z hartu zwykłej wyzuły mię siły.
	


Benwolio powraca.


BENWOLIO
	
		Romeo, Romeo, Merkucjo skonał!
		Mężny duch jego uleciał wysoko
		Gardząc przedwcześnie swą ziemską powłoką.
	


ROMEO
	
		Dzień ten fatalny więcej takich wróży;
		Gdy się raz zacznie złe, zwykle trwa dłużej.
	


Tybalt powraca.


BENWOLIO
	
		Oto szalony Tybalt wraca znowu.
	


ROMEO
	
		On żyw! W tryumfie! A Merkucjo trupem!
		Precz, pobłażliwa teraz łagodności!
		Płomiennooka furio, ty mną kieruj!
		Tybalcie, odbierz nazad swoje „podły”;
		Zwracam ci, co mi dałeś! Duch Merkucja
		Wznosi się ponad naszymi głowami
		Dopominając się za swoją twojej.
		Ty lub ja albo oba musim legnąć.
	


TYBALT
	
		Nikczemny chłystku, tyś mu tu był druhem,
		Bądźże i owdzie.
	


ROMEO
	
		To się tym rozstrzygnie.
	


Walczą. Tybalt pada.


BENWOLIO
	
		Romeo, uchodź, oddal się, uciekaj!
		Rozruch się wszczyna i Tybalt nie żyje.
		Nie stój jak wryty; jeśli cię schwytają,
		Książę cię na śmierć skaże; chroń się zatem!
	


ROMEO
	
		Jestem igraszką losu!
	


BENWOLIO
	
		Prędzej! prędzej!
	


Romeo wychodzi. Wchodzą obywatele itd.


PIERWSZY OBYWATEL
	
		Gdzie on? Gdzie uszedł zabójca Merkucja?
		Zabójca Tybalt w którą uszedł stronę?
	


BENWOLIO
	
		Tybalt tu leży.
	


PIERWSZY OBYWATEL
	
		Za mną, mości panie;
		W imieniu księcia każęć być posłusznym.
	


Wchodzą Książę z orszakiem, Monteki i Kapulet z małżonkami swymi i inne osoby.


KSIĄŻĘ
	
		Gdzie są nikczemni sprawcy tej rozterki?
	


BENWOLIO
	
		Dostojny książę, ja mogę objaśnić
		Cały bieg tego nieszczęsnego starcia.
		Oto tu leży, przez Romea zgładzon,
		Zabójca twego krewnego, Merkucja.
	


PANI KAPULET
	
		Tybalt! Mój krewny! Syn mojego brata!
		Boże! Tak marnie zgładzony ze świata!
		O mości książę, błagam twej opieki,
		Niech za krew naszą odda krew Monteki.
	


KSIĄŻĘ
	
		Benwolio, powiedz, kto ten spór zapalił?
	


BENWOLIO
	
		Tybalt, którego Romeo powalił.
		Romeo darmo przekładał, jak próżną
		Była ta kłótnia, przypominał zakaz
		Waszej książęcej mości, ale wszystkie
		Te przedstawienia, uczynione grzecznie,
		Spokojnym głosem, nawet w korny sposób,
		Nie mogły wpłynąć na zawzięty umysł
		Tybalta. Zamiast skłonić się do zgody
		Zwraca morderczą stal w Merkucja piersi,
		Który, podobnież uniesiony, ostrze
		Odpiera ostrzem i uszedłszy śmierci,
		Śle ją nawzajem Tybaltowi: ale
		Bez skutku, dzięki zręczności tamtego.
		Romeo woła: „Hola! przyjaciele!
		Stójcie! odstąpcie!”, i ramieniem szybszym
		Od słów rozdziela skrzyżowane klingi,
		Wpadając między nich; lecz w tejże chwili
		Cios wymierzony z boku przez Tybalta
		Przeciął Merkucja życie. Tybalt zniknął:
		Wkrótce atoli ukazał się znowu,
		Kiedy Romeo już był zemstą zawrzał.
		Starli się w okamgnieniu i nim szpadę
		Wyjąć zdołałem, by wstrzymać tę zwadę,
		Już mężny Tybalt wskroś poległ przeszyty
		Z ręki Romea, a Romeo uszedł.
		Tak się rzecz miała: jeżelim się minął
		Z prawdą, bodaj em ciężką śmiercią zginął.
	


PANI KAPULET
	
		On jest Montekich krewnym, przywiązanie
		Czyni go kłamcą, nie wierz mu, o panie!
		Ich tu przynajmniej ze dwudziestu było;
		Dwudziestu przeciw jednemu walczyło.
		Sprawiedliwości, panie! Kto śmierć zadał,
		Słuszna, by śmiercią za to odpowiadał.
	


KSIĄŻĘ
	
		Tybalt ją zadał wprzód Merkucjuszowi,
		Romeo jemu; któż słusznie odpowie?
	


MONTEKI
	
		Nie mój syn, panie; o, nie wyrzecz tego!
		On był Merkucja najlepszym kolegą
		I przyjacielem; w tym jedynie zgrzeszył,
		Że Tybaltowi nieprawnie przyspieszył
		Rygoru prawa.
	


KSIĄŻĘ
	
		I za ten to błąd
		Banitujemy go na zawsze stąd.
		Z bliska mię wasze dotknęły niesnaski,
		Skoro mój własny dom cierpi z ich łaski;
		Ale ja takie znajdę środki na nie,
		Że wam spór każdy obmierzłym się stanie,
		Wszelkie wykręty na nic się nie zdadzą:
		Ni łzy, ni prośby winnym nie poradzą,
		Uprzedzam! Niechaj Romeo ucieka,
		Bo gdy schwytany będzie, śmierć go czeka.
		Każcie stąd zabrać te zwłoki: Łaskawość
		Zbrodnią jest, kiedy oszczędza nieprawość.
	


Wychodzą.






SCENA DRUGA


Pokój w domu Kapuletów. Julia sama.


JULIA
	
		Pędźcie, ognistokopyte rumaki,
		Ku państwom Feba; oby nowy jaki
		Faeton dodał wam bodźca i rączej
		Pognał was owdzie, gdzie się szlak dnia kończy!
		Wierna kochankom nocy, spuść zasłonę,
		By się wznieść mogły oczy w dzień spuszczone
		I w te objęcia niedostrzeżonego
		Sprowadź, ach! sprowadź mi Romea mego!
		Miłości świeci pod twą czarną krepą
		Jej własna piękność, a jeśli jest ślepą,
		Tym stosowniejszy mrok dla niej. O nocy!
		Cicha matrono, w ciemnej twej karocy
		Przybądź i naucz mię niemym wyrazem,
		Jak się to traci i wygrywa razem
		Wśród gry niewinnej dwojga serc dziewiczych;
		Skryj w płaszcza twego zwojach tajemniczych
		Krew, co mi do lic bije z głębi łona;
		Aż nieświadoma miłość, ośmielona,
		Za skromność weźmie czyn swej świadomości.
		Przyjdź, ciemna nocy! Przyjdź, mój dniu i w ciemności!
		To twój blask, o mój luby, jaśnieć będzie
		Na skrzydłach nocy, jak pióro łabędzie
		Na grzbiecie kruka. Wstąp, o, wstąp w te progi!
		Daj mi Romea, a po jego zgonie
		Rozsyp go w gwiazdki! A niebo zapłonie
		Tak, że się cały świat w tobie zakocha
		I czci odmówi słońcu. Ach, jam sobie
		Kupiła piękny przybytek miłości,
		A w posiadanie jego wejść nie mogę;
		Nabytą jestem także, a nabywca
		Jeszcze mię nie ma! Dzień ten mi nieznośny
		Jak noc, co święto jakowe poprzedza,
		Niecierpliwemu dziecku, które nowe
		Dostało szaty, a nie może zaraz
		W nie się przystroić. A! niania kochana.
	
	
	Wchodzi Marta z drabinką sznurową w ręku.
	
	
		Niesie mi wieści o nim, a kto tylko
		Wymienia imię Romea, ten boski
		Ma dar wymowy. Cóż tam, moja nianiu?
		Co to masz? Czy to ta drabinka, którą
		Romeo przynieść kazał? 
	


MARTA
	
		Tak, drabinka!
	


Rzuca ją.


JULIA
	
		Dlaboga! czego załamujesz ręce?
	


MARTA
	
		Ach! on nie żyje, nie żyje! nie żyje!
		Biada nam! biada nam! wszystko stracone!
		On zginął! on nie żyje! on zabity!
	


JULIA
	
		Możeż być niebo tak okrutne?
	


MARTA
	
		Niebo
		Nie jest okrutne, lecz Romeo; on to,
		On jest okrutny. O Romeo! któż by
		Się był spodziewał! Romeo! Romeo!
	


JULIA
	
		Cóżeś za szatan, że tak mię udręczasz?
		Taki głos w piekle by tylko brzmieć winien.
		Czyliż Romeo odjął sobie życie?
		Powiedz: tak! a te trzy litery gorszy
		Jad będą miały niż wzrok bazyliszka.
		Jeżeli takie „tak” istnieje, Julia
		Istnieć nie będzie; zawrą się na zawsze
		Te usta, które to „tak” wywołały.
		Zginąłli, powiedz: tak, jeżeli nie - nie;
		W krótkich wyrazach zbaw albo mnie zabij.
	


MARTA
	
		Widziałam ranę na me własne oczy,
		Boże, zmiłuj się nad nim, tu, tu oto,
		Tu w samym środku mężnej jego piersi.
		Straszny trup! straszny trup! blady jak popiół;
		Cały zbroczony, cały krwią zbryzgany,
		Zgęstłą krwią: ażem wzdrygnęła się patrząc.
	


JULIA
	
		O pęknij, serce! pęknij w tym przeskoku
		Z bogactw do nędzy! Do więzienia, wzroku!
		Już ty nie zaznasz swobody uroku.
		Jak nas na ziemi złączył jeden ślub,
		Tak niech nas w ziemi złączy jeden grób.
	


MARTA
	
		Tybalcie! mój najlepszy przyjacielu!
		Luby Tybalcie! dziarski, walny chłopcze!
		Czemuż mi, czemuż przyszło przeżyć ciebie?
	


JULIA
	
		Cóż to za wicher dmie z dwóch stron przeciwnych?
		Romeo zginął? i Tybalt zabity?
		Ogłoś więc, straszna trąbo, koniec świata!
		Bo gdzież są żywi, gdy ci dwaj nie żyją?
	


MARTA
	
		Tybalt nie żyje, Romeo wygnany,
		Romeo zabił go, jest więc wygnany.
	


JULIA
	
		Boże! Romeo przelał krew Tybalta?
	


MARTA
	
		On to, niestety, on, on to uczynił.
	


JULIA
	
		O serce żmii pod kwiecistą maską!
		Kryłże się kiedy smok w tak pięknym lochu?
		Luby tyranie, anielski szatanie!
		Kruku w gołębich pierzach! Wilku w runie!
		Nikczemny wątku w niebiańskiej postaci!
		We wszystkim sprzeczny z tym, czym się wydajesz.
		Szlachetny zbrodniu! Potępieńcze święty!
		O, cóżeś miała do czynienia w piekle,
		Naturo, kiedyś taki duch szatański
		W raj tak pięknego ciała wprowadziła?
		Byłaż gdzie książka tak ohydnej treści
		W oprawie tak ozdobnej? Trzebaż, aby
		Fałsz zamieszkiwał tak przepyszny pałac?!
	


MARTA
	
		Nie ma czci, nie ma wiary, nie ma prawdy,
		Nie ma sumienia w ludziach; sama zmienność,
		Sama przewrotność, chytrość i obłuda.
		Pietrze! daj no mi trochę akwawity.
		Te smutki, te zgryzoty, te cierpienia
		Robią mię starą. Przeklęty Romeo!
		Hańba mu!
	


JULIA
	
		Bodaj ci język oniemiał
		Za to przekleństwo! Romeo nie zrodzon
		Do hańby; hańba by wstydem spłonęła
		Na jego czole! bo ono jest tronem,
		Na którym honor śmiało by mógł zostać
		Koronowany na monarchę świata.
		O, jakże mogłam mu złorzeczyć!
	


MARTA
	
		Chceszże
		Zbójcę krewnego twego uniewinniać?
	


JULIA
	
		Mamże potępiać mojego małżonka?
		O biedny! któż by popieścił twe imię,
		Gdybym ja, od trzech godzin twoja żona,
		Miała je szarpać? Ależ, niegodziwy,
		Za co ty mego zabiłeś krewnego!
		Za to, że krewny niegodziwy zabić
		Chciał mego męża. Precz, precz, łzy niewczesne!
		Spłyńcie do źródła, które was wydało;
		Dań waszych kropel przypada żalowi,
		A nie radości, której ją płacicie.
		Mój mąż, co Tybalt go chciał zabić, żyje,
		A Tybalt, co chciał zabić mego męża,
		Śmierć poniósł; w tym pociecha. Czegóż płaczę?
		Ha! doszło moich uszu coś gorszego
		Niż śmierć Tybalta; co mię wskroś przeszyło.
		Chętnie bym o tym zapomniała, ale
		To coś wcisnęło się tak w moją pamięć
		Jak karygodny czyn w umysł grzesznika.
		Tybalt nie żyje - Romeo wygnany!
		To jedno słowo: wygnany, zabiło
		Tysiąc Tybaltów. Śmierć Tybalta była
		Sama już przez się dostatecznym ciosem;
		Jeśli zaś ciosy lubią towarzystwo
		I gwałtem muszą mieć za sobą świtę,
		Dlaczegóż w ślad tych słów: Tybalt nie żyje!
		Nie nastąpiło: twój ojciec nie żyje
		Lub matka, albo i ojciec, i matka?
		Żal byłby wtenczas całkiem naturalny,
		Lecz gdy Tybalta śmierć ma za następstwo
		To przeraźliwe: Romeo wygnany!
		O, jednocześnie z tym wykrzykiem Tybalt,
		Matka i ojciec, Romeo i Julia,
		Wszyscy nie żyją. Romeo wygnany!
		Z zbójczego tego wyrazu płynąca
		Śmierć nie ma granic ni miary, ni końca
		I żaden język nie odda boleści,
		Jaką to straszne słowo w sobie mieści.
		Gdzie moja matka i ojciec?
	


MARTA
	
		Przy zwłokach
		Tybalta jęczą i łzy wylewają.
		Chcesz tam panienka iść, to zaprowadzę.
	


JULIA
	
		Nie mnie oblewać łzami jego rany:
		Moich przedmiotem Romeo wygnany.
		Weź tę drabinkę. Biedna ty plecionko!
		Ty zawód dzielisz z Romea małżonką:
		Obie nas chybił los oczekiwany,
		Bo on wygnany, Romeo wygnany!
		Ty pozostajesz spuścizną jałową,
		A ja w panieńskim stanie jestem wdową.
		Pójdź, nianiu, prowadź mię w małżeńskie łoże,
		Nie mąż, już tylko śmierć w nie wstąpić może.
	


MARTA
	
		Czekaj no, pójdę sprowadzić Romea,
		By cię pocieszył. Wiem, gdzie on jest teraz.
		Nie płacz; użyjem jeszcze tych plecionek
		I twój Romeo wnet przed tobą stanie.
	


JULIA
	
		O, znajdź go! daj mu w zakład ten pierścionek
		I na ostatnie proś go pożegnanie.
	


Wychodzą.





SCENA TRZECIA


Cela Ojca Laurentego. Wchodzi Ojciec Laurenty i Romeo.


OJCIEC LAURENTY
	wchodząc
	
		Romeo! Pójdź tu, pognębiony człeku!
		Smutek zakochał się w umyśle twoim
		I poślubiony jesteś niefortunnie.
	


ROMEO
	
		Cóż tam, cny ojcze? Jakiż wyrok księcia?
		I jakaż dola nieznana ma zostać
		Mą towarzyszką?
	


OJCIEC LAURENTY
	
		Zbyt już oswojony
		Jest mój syn drogi z takim towarzystwem,
		Przynoszęć wieści o wyroku księcia.
	


ROMEO
	
		Jakiż by mógł być łaskawszy prócz śmierci?
	


OJCIEC LAURENTY
	
		Z ust jego padło łagodniejsze słowo:
		Wygnanie ciała, nie śmierć ciała, wyrzekł.
	


ROMEO
	
		Wygnanie? Zmiłuj się, jeszcze śmierć dodaj!
		Wygnanie bowiem wygląda okropniej
		Niż śmierć. Zaklinam cię, nie mów: wygnanie.
	


OJCIEC LAURENTY
	
		Wygnany jesteś z obrębu Werony.
		Zbierz męstwo, świat jest długi i szeroki.
	


ROMEO
	
		Zewnątrz Werony nie ma, nie ma świata,
		Tylko tortury, czyściec, piekło samo!
		Stąd być wygnanym jest to być wygnanym
		Ze świata; być zaś wygnanym ze świata
		Jest to śmierć ponieść; wygnanie jest zatem
		Śmiercią barwioną. Mieniąc śmierć wygnaniem,
		Złotym toporem ucinasz mi głowę,
		Z uśmiechem patrząc na ten cios śmiertelny.
	


OJCIEC LAURENTY
	
		O ciężki grzechu! O niewdzięczne serce!
		Błąd twój pociąga z prawa śmierć za sobą:
		Książę, ujmując się jednak za tobą,
		Prawo życzliwie usuwa na stronę
		I groźny wyraz: śmierć - w wygnanie zmienia,
		Łaska to, i ty tego nie uznajesz?
	


ROMEO
	
		Katusza to, nie łaska. Tu jest niebo,
		Gdzie Julia żyje; lada pies, kot, lada
		Mysz marna, lada nikczemne stworzenie
		Żyje tu w niebie, może na nią patrzeć,
		Tylko Romeo nie może. Mdła mucha
		Więcej ma mocy, więcej czci i szczęścia
		Niźli Romeo; jej wolno dotykać
		Białego cudu, drogiej ręki Julii
		I nieśmiertelne z ust jej kraść zbawienie;
		Z tych ust, co pełne westalczej skromności
		Bez przerwy płoną i pocałowanie 
		Grzechem być sądzą; mucha ma tę wolność,
		Ale Romeo nie ma; on wygnany.
		I mówisz, że wygnanie nie jest śmiercią?
		Nie maszli żadnej trucizny, żadnego
		Ostrza, żadnego środka nagłej śmierci,
		Aby mię zabić, tylko ten fatalny
		Wyraz — wygnanie? O księże, złe duchy
		Wyją, gdy w piekle usłyszą ten wyraz:
		I ty masz serce, ty, święty spowiednik,
		Rozgrześca grzechów i szczery przyjaciel,
		Pasy drzeć ze mnie tym słowem: wygnanie?
	


OJCIEC LAURENTY
	
		Stój, nierozumny szaleńcze, posłuchaj!
	


ROMEO
	
		Znowu mi będziesz prawił o wygnaniu.
	


OJCIEC LAURENTY
	
		Dam ci broń przeciw temu wyrazowi;
		Balsamem w przeciwnościach — filozofia;
		W tej więc otuchę czerp będąc wygnanym.
	


ROMEO
	
		Wygnanym jednak! O, precz z filozofią!
		Czyż filozofia zdoła stworzyć Julię?
		Przestawić miasto? Zmienić wyrok księcia?
		Nic z niej; bezsilna ona, nie mów o niej.
	


OJCIEC LAURENTY
	
		Szaleni są więc głuchymi, jak widzę.
	


ROMEO
	
		Jak mają nie być, gdy mądrzy nie widzą.
	


OJCIEC LAURENTY
	
		Dajże mi mówić; przyjm słowa rozsądku.
	


ROMEO
	
		Nie możesz mówić tam, gdzie nic nie czujesz.
		Bądź jak ja młodym, posiądź miłość Julii,
		Zaślub ją tylko co, zabij Tybalta,
		Bądź zakochanym jak ja i wygnanym,
		A wtedy będziesz mógł mówić; o, wtedy
		Będziesz mógł sobie z rozpaczy rwać włosy
		I rzuć się na ziemię,jak ja teraz,
		Na grób zawczasu biorąc sobie miarę.
	


Rzuca się na ziemię. Słychać kołatanie.


OJCIEC LAURENTY
	
		Cicho, ktoś puka; ukryj się, Romeo.
	


ROMEO
	
		Nie; chyba para powstała z mych jęków,
		Jak mgła, ukryje mię przed ludzkim wzrokiem.
	


Kołatanie.


OJCIEC LAURENTY
	
		Słyszysz? pukają znowu. Kto tam? Powstań,
		Powstań, Romeo! Chcesz być wziętym? Powstań;
	

	Kołatanie.
	
	
		Wnijdź do pracowni mojej. Zaraz, zaraz.
		Cóż to za upór!
	

	Kołatanie.

	
		Idę, idę, któż to
		Tak na gwałt puka? Skąd wy? Czego chcecie?
	


MARTA
	zewnątrz
	
		Wpuśćcie mię, wnet się o wszystkim dowiecie.
		Julia przysyła mię.
	


OJCIEC LAURENTY
	
		Witajże, witaj.
	


Wchodzi Marta.


MARTA
	
		O! świątobliwy ojcze, powiedz, proszę,
		Gdzie jest mąż mojej pani, gdzie Romeo?
	


OJCIEC LAURENTY
	
		Tu, na podłodze, łzami upojony.
	


MARTA
	
		Ach, on jest właśnie w stanie mojej pani,
		Właśnie w jej stanie. Nieszczęsna sympatio!
		Smutne zbliżenie! I ona tak leży
		Płacząc i łkając, szlochając i płacząc.
		Powstań pan, powstań, jeśli jesteś mężem!
		O, powstań, podnieś się przez wzgląd na Julię!
		Dlaczego dać się przygnębiać tak srodze?
	


ROMEO
	
		Marto!
	


MARTA
	
		Ach, panie! Wszystko na tym świecie
		Kończy się śmiercią.
	


ROMEO
	
		Mówiłaś o Julii?
		Cóż się z nią dzieje? O, pewnie mię ona
		Ma za mordercę zakamieniałego,
		Kiedym mógł naszych rozkoszy dzieciństwo
		Splamić krwią, jeszcze tak bliską jej własnej.
		Gdzie ona? Jak się miewa i co mówi
		Na zawód w świeżo błysłym nam zawodzie?
	


MARTA
	
		Nic, tylko szlocha i szlocha, i szlocha;
		To się na łóżko rzuca, to powstaje,
		To woła: „Tybalt!”, to krzyczy: „Romeo!”
		I znowu pada.
	


ROMEO
	
		Jak gdyby to imię
		Z śmiertelnej paszczy działa wystrzelone
		Miało ją zabić, tak jak jej krewnego
		Zabiła ręka tego, co je nosi.
		O! powiedz, powiedz mi, ojcze, przez litość,
		W którym zakątku tej nędznej budowy
		Mieszka me imię; powiedz, abym zburzył
		To nienawistne siedlisko. Dobywa miecza.
	


OJCIEC LAURENTY
	
		Stój! Wstrzymaj
		Dłoń rozpaczliwą! czy jesteś ty mężem?
		Postać wskazuje twoja, że nim jesteś;
		Łzy twe niewieście; dzikie twoje czyny
		Cechują wściekłość bezrozumną zwierza.
		W pozornym mężu ukryta niewiasto!
		Zwierzu, przybrany w pozór tego dwojga!
		Ty mnie w zdumienie wprawiasz. Jakem kapłan!
		Myślałem, że masz więcej hartu w sobie.
		Tybaltaś zabił, chcesz zabić sam siebie
		I przez haniebny ten na siebie zamach
		Zabić chcesz także tę, co żyje tobą?
		Przecz tak uwłaczasz swemu urodzeniu,
		Niebu i ziemi, skoro urodzenie,
		Niebo i ziemia ci się śmieją? Wstydź się!
		Krzywdzisz swą postać, swą miłość, swój rozum,
		Boś ty jak lichwiarz bogaty w to wszystko,
		Ale niczego tego nie używasz
		W sposób mogący te dary ozdobić.
		Kształtna twa postać jest figurą z wosku,
		Skoro nie z męską cnotą idzie w parze;
		Miłość twa w gruncie czczym krzywoprzysięstwem,
		Skoro chcesz zabić tę, którejś ją ślubił.
		Twój rozum, chluba kształtów i miłości,
		Niezręczny w korzystaniu z tego dwojga,
		Jest jak proch w rożku płochego żołnierza,
		Co się zapala z własnej jego winy
		I razi tego, którego miał bronić.
		Otrząś się, człeku! Julia twoja żyje;
		Julia, dla której umrzeć byłeś gotów;
		W tymeś szczęśliwy. Tybalt chciał cię zabić,
		Tyś jego zabił: w tym szczęśliwyś także.
		Prawo, grożące ci śmiercią, zamienia
		Śmierć na wygnanie, i w tymeś szczęśliwy.
		Stosy na głowie błogosławieństw dźwigasz,
		Szczęście najwabniej wdzięczy się do ciebie,
		A ty, jak dziewka zepsuta, kapryśna,
		Dąsasz się na tę szczodrotę fortuny.
		Strzeż się, bo tacy marnie umierają.
		Terazże idź do żony, jak to było
		Wprzód umówione, i pociesz niebogę.
		Pomnij wyjść jednak przed wart rozstawieniem;
		Bo później przejść byś nie mógł do Mantui,
		Gdzie masz przebywać tak długo, aż znajdziem
		Czas do odkrycia waszego małżeństwa,
		Do pojednania waszych nieprzyjaciół,
		Do przebłagania księcia, na ostatek
		Do sprowadzenia cię nazad, z radością
		Dziesięciokroć sto tysięcy razy większą
		Niż teraźniejszy twój smutek. Waćpani,
		Idź naprzód; pozdrów ode mnie swą panią
		I każ jej naglić wszystkich do spoczynku,
		Ku czemu żal ich ułatwi namowę.
		Romeo przyjdzie niebawem.
	


MARTA
	
		O panie!
		Mogłabym całą noc stać tu i słuchać,
		Co też to może nauczoność! Biegnę
		Uprzedzić moją panią, że pan przyjdziesz.
	


ROMEO
	
		Idź, proś ją, niech się gotuje mię zgromić.
	


MARTA
	
		Oto pierścionek, który mi kazała
		Doręczyć panu. Śpiesz się pan, już późno.
	


Wychodzi Marta.


ROMEO
	
		O, jakże mi ten dar dodał otuchy!
	


OJCIEC LAURENTY
	
		Idź już, dobranoc! a pamiętaj, synu,
		Wyjść jeszcze dzisiaj, nim zaciągną warty,
		Albo w przebraniu wyjść jutro o świcie.
		Osiądź w Mantui. Jeden z naszych braci
		Nosić ci będzie od czasu do czasu
		Zawiadomienie o każdym wypadku,
		Jaki na twoją korzyść tu się zdarzy.
		Daj rękę, późno już, bądź zdrów, dobranoc.
	


ROMEO
	
		Gdyby nie radość, co mię czeka, wczesny
		Ten rozdział z tobą byłby zbyt bolesny.
		Żegnam cię, ojcze.
	


Wychodzą.





SCENA CZWARTA


Pokój w domu Kapuletów. Wchodzą Kapulet, Pani Kapulet i Parys.


KAPULET
	
		Tak smutny dotknął nas, panie, wypadek.
		Żeśmy nie mieli czasu mówić z Julią.
		Krewny nasz, Tybalt, był jej nader drogim,
		Nam także, ale rodzim się, by umrzeć.
		Dziś ona już nie zejdzie, bo już późno.
		Gdyby nie twoje, hrabio, odwiedziny,
		Ja sam bym w łóżku był już od godziny.
	


PARYS
	
		Pora żałoby nie sprzyja zalotom;
		Dobranoc, pani, poleć mnie swej córce.
	


PANI KAPULET
	
		Najchętniej, zaraz jutro ją wybadam;
		Na dziś zamknęła się, by żal swój spłakać.
	


KAPULET
	
		Hrabio, za miłość naszego dziecięcia
		Mogę ci ręczyć; mniemam, że się skłoni
		Do mych przełożeń, co więcej, nie wątpię.
		Pójdź do niej, żono, nim się spać położysz;
		Oznajm jej cnego Parysa zamiary
		I powiedzże jej, uważasz, iż w środę...
		Zaczekaj, cóż to dzisiaj?
	


PARYS
	
		Poniedziałek.
	


KAPULET
	
		A! poniedziałek! Za wcześnie we środę;
		Odłóżmy to na czwartek; w ten więc czwartek
		Zostanie żoną szlachetnego hrabi.
		Będzieszli gotów? Czy ci to dogadza?
		Cicho się sprawim: jeden, dwóch przyjaciół...
		Gdybyśmy bowiem po tak świeżej stracie
		Bardzo hulali, ludzie, widzisz, hrabio,
		Mogliby myśleć, że za lekko bierzem
		Zgon tak bliskiego krewnego; dlatego
		Wezwiem przyjaciół z jakie pół tuzina
		I na tym koniec. Cóż mówisz na czwartek?
	


PARYS
	
		Rad bym, o panie, żeby już był jutro.
	


KAPULET
	
		To dobrze. Bądź nam zdrów. A więc we czwartek.
		Wstąpże do Julii, żono, nim spać pójdziesz,
		Przygotuj ją do ślubu. Bądź zdrów, hrabio.
		Światła! hej! światła do mego pokoju!
		Tak już jest późno, żebyśmy nieledwie
		Mogli powiedzieć: tak rano. Dobranoc.
	


Wychodzą.






SCENA PIĄTA


Pokój Julii. Wchodzą Romeo i Julia.


JULIA
	
		Chcesz już iść? Jeszcze ranek nie tak bliski,
		Słowik to, a nie skowronek się zrywa
		I śpiewem przeszył trwożne ucho twoje.
		Co noc on śpiewa owdzie na gałązce
		Granatu, wierzaj mi, że to był słowik.
	


ROMEO
	
		Skowronek to, ów czujny herold ranku,
		Nie słowik; widzisz te zazdrosne smugi,
		Co tam na wschodzie złocą chmur krawędzie?
		Pochodnie nocy już się wypaliły
		I dzień się wspina raźnie na gór szczyty.
		Chcąc żyć, iść muszę lub zostając — umrzeć.
	


JULIA
	
		Owo światełko nie jest świtem; jest to
		Jakiś meteor od słońca wysłany,
		Aby ci służył w noc na przewodnika
		I do Mantui rozjaśnił ci drogę,
		Zostań więc, nie masz potrzeby się śpieszyć.
	


ROMEO
	
		Niech mię schwytają, na śmierć zaprowadzą,
		Rad temu będę, bo Julia chce tego.
		Nie, ten brzask nie jest zapowiedzią ranka,
		To tylko blady odblask lica luny;
		To nie skowronek, co owdzie piosenką
		Bijąc w niebiosa wznosi się nad nami.
		Więcej mię względów skłania tu pozostać
		Niż nagle odejść. O śmierci, przybywaj!
		Chętnie cię przyjmę, bo Julia chce tego.
		Cóż, luba? prawda, że jeszcze nie dnieje?
	


JULIA
	
		O, dnieje, dnieje! Idź, spiesz się, uciekaj!
		Głos to skowronka grzmi tak przeraźliwie
		I niestrojnymi, ostrymi dźwiękami
		Razi me ucho. Mówią, że skowronek
		Miło wywodzi; z tym się ma przeciwnie,
		Bo on wywodzi nas z objęć wzajemnych.
		Skowronek, mówią, z obrzydłą ropuchą
		Zamienił oczy; o, rada bym teraz,
		Żeby był także i głos z nią zamienił,
		Bo ten głos, w smutnej rozstania potrzebie,
		Dzień przywołując, odwołuje ciebie.
		Idź już, idź: ciemność coraz to się zmniejsza.
	


ROMEO
	
		A dola nasza coraz to ciemniejsza!
	


Wchodzi Marta.


MARTA
	
		Pst! pst!
	


JULIA
	
		Co?
	


MARTA
	
		Starsza pani tu nadchodzi,
		Dzień świta: baczność, bo się narazicie.
	


Wychodzi.


JULIA
	
		O okno, wpuśćże dzień, a wypuść życie!
	


ROMEO
	wychodząc przez okno
	
		Bądź zdrowa! Jeszcze jeden uścisk krótki.
	


JULIA
	
		Już idziesz; o mój drogi! mój milutki!
		Muszę mieć co dzień wiadomość o tobie;
		A każda chwila równą będzie dobie.
		Zgrzybieję licząc podług tej rachuby,
		Nim cię zobaczę znowu, o mój luby.
	


ROMEO
	
		Ilekroć będę mógł, tylekroć twoję
		Drogą troskliwość pewnie zaspokoję.
	


Znika za oknem.


JULIA
	
		Jak myślisz, czy się znów ujrzymy kiedy?
	


ROMEO
	
		Nie wątpię o tym, najmilsza, a wtedy
		Wszystkie cierpienia nasze kwiatem tkaną
		Kanwą do słodkich rozmów nam się staną.
	


JULIA
	
		Boże! przeczuwam jakąś ciężką dolę;
		Wydajesz mi się teraz tam na dole
		Jak trup, z którego znikły życia ślady.
		Czy mię wzrok myli? Jakiżeś ty blady!
	


ROMEO
	
		I twoja także twarz jak pogrobowa.
		Smutek nas trawi. Bądź zdrowa! bądź zdrowa!
	


JULIA
	odstępując od okna
	
		O losie! ludzie mienią cię niestałym;
		Toż więc przez zawiść tylko prześladujesz
		Tych, co kochają stale? Bądź niestały,
		Bo wtedy będę mogła mieć nadzieję,
		Że go niedługo będziesz zatrzymywał
		I wrócisz nazad.
	


PANI KAPULET 
	za sceną
	
		Julio! czyś już wstała?
	


JULIA
	
		Któż to mię woła! Głosże to mej matki?
		Nie spałaż ona czy wstała tak rano?
		Jakiż niezwykły powód ją sprowadza?
	


Wchodzi Pani Kapulet.


PANI KAPULET
	
		Jak się masz, Julciu?
	


JULIA
	
		Niedobrze mi, matko!
	


PANI KAPULET
	
		Wciąż jeszcze płaczesz nad stratą Tybalta?
		Chceszże go łzami dobyć z grobu? Choćbyś
		Dopięła tego, wskrzesić go nie zdołasz.
		Przestań więc; pewien żal może dowodzić
		Wielkiej miłości, ale wielkość żalu
		Dowodzi pewnej płytkości pojęcia.
	


JULIA
	
		Trudno na taką stratę nie być czułą.
	


PANI KAPULET
	
		Tak, ale płacząc czujesz tylko stratę,
		Nie tego, po kim płaczesz, moje dziecko.
	


JULIA
	
		Tak czując stratę, mogę tylko płakać.
	


PANI KAPULET
	
		Przyznaj się jednak, że nie tyle płaczesz
		Nad jego śmiercią, jako raczej nad tym,
		Że jeszcze żyje ten łotr, co go zabił.
	


JULIA
	
		Jaki łotr, pani?
	


PANI KAPULET
	
		Ten ci łotr Romeo.
	


JULIA
	na stronie
	
		On i łotr żyją daleko od siebie.
	
		głośno
	
		Przebacz mu, Boże, tak jak ja przebaczam,
		A przecież nie ma na świecie człowieka,
		Który by bardziej ciężył mi na sercu.
	


PANI KAPULET
	
		Że mimo swoich niecnot jeszcze żyje.
	


JULIA
	
		Że go nie mogę dosiąc tym ramieniem,
		Rada bym sama móc się na nim zemścić.
	


PANI KAPULET
	
		Dozna on zemsty; nie troszcz się i nie płacz,
		Zlecę ja pewnej osobie w Mantui,
		Gdzie ten wygnany renegat się schronił,
		Dać mu traktament tak zniewalający,
		Że wnet pospieszy za Tybaltem.Wtedy
		Będziesz, spodziewam się, zaspokojona.
	


JULIA
	
		Nie zaspokoi mnie Romeo nigdy,
		Dopóki tylko żyć będzie; tak silnie
		Boleść po krewnym rozjątrza mi serce.
		O pani, jeśli tylko znajdziesz kogo,
		Co się podejmie podać mu truciznę,
		Ja ją przyrządzę, by po jej wypiciu
		Romeo zasnąć mógł jak najspokojniej.
		Jakże mię korci słyszeć jego imię
		I nie móc zaraz dostać się do niego,
		By przywiązaniu memu do Tybalta
		Dać odwet na tym, co go zamordował.
	


PANI KAPULET
	
		Znajdź ty sposoby, ja znajdę człowieka,
		Terazże mam ci udzielić, dziewczyno,
		Wesołych nowin.
	


JULIA
	
		Wesołe nowiny
		Pożądanymi są w tak smutnych czasach.
		Jakaż tych nowin treść, kochana matko?
	


PANI KAPULET
	
		Masz troskliwego ojca, moje dziecię;
		On to, ażeby smutek twój rozproszyć,
		Umyślił i wyznaczył dzień na radość
		Tak dla cię, jak i dla mnie niespodzianą.
	


JULIA
	
		Cóż to za radość, matko? mogęż wiedzieć?
	


PANI KAPULET
	
		Ta, a nie inna, że w ten czwartek z rana
		Piękny, szlachetny, młody hrabia Parys
		Ma cię uczynić szczęśliwą małżonką
		W Świętego Piotra kościele.
	


JULIA
	
		Na kościół
		Świętego Piotra i Piotra samego!
		Nigdy on, nigdy tego nie uczyni!
		Zdumiewa mię ten pośpiech. Mam iść za mąż,
		Nim ten, co moim ma być mężem, zaczął
		Starać się o mnie, nim mi się dał poznać?
		Proszę cię, matko, powiedz memu ojcu,
		Że jeszcze nie chcę iść za mąż, a gdybym
		Koniecznie miała iść, to bym wolała 
		Pójść za Romea, który, jak wiesz dobrze,
		Jest mi z całego serca nienawistny,
		Niż za Parysa. Ha! to mi nowina!
	


Wchodzi Kapulet i Marta.


PANI KAPULET
	
		Oto twój ojciec, powiedz mu to sama;
		Zobaczym, jak on przyjmie twą odpowiedź.
	


KAPULET
	
		Kiedy dzień kona, niebo spuszcza rosę;
		Ale po skonie naszego krewnego
		Pada ulewny deszcz. Cóż to, dziewczyno?
		Czy jesteś cebrem? Ciągle jeszcze we łzach?
		Ciągłe wezbranie? W małej swej istocie
		Przedstawiasz obraz łodzi, morza, wiatru:
		Bo twoje oczy, jakby morze, ciągle
		Falują łzami: biedne twoje ciało
		Jak łódź żegluje po tych słonych falach.
		Wiatrem na koniec są westchnienia twoje,
		Które ze łzami walcząc, a łzy z nimi,
		Jeżeli nagła nie nastąpi cisza,
		Strzaskają twoją łódkę. I cóż, żono?
		Czyś jej zamiary nasze objawiła?
	


PANI KAPULET
	
		Tak, ale nie chce i dziękuje za nie,
		Bodajby była z grobem zaślubiona!
	


KAPULET
	
		Co? Jak to? Nie chce? Nie chce? Nie chce, mówisz?
		Nie jest nam wdzięczna? Nie pyszni się z tego?
		Nie poczytuje sobie za szczyt szczęścia,
		Niegodna, żeśmy jej najgodniejszego
		Z werońskich chłopców wybrali na męża?
	


JULIA
	
		Nie pysznam z tego, alem wdzięczna za to
		Pyszna, zaiste, nie mogę być z tego,
		Co nienawidzę; lecz wdzięczna być winnam
		I za nienawiść w postaci miłości.
	


KAPULET
	
		Cóż to znów? cóż to? Logika w spódnicy!
		Pysznam i wdzięcznam, i zasię nie wdzięcznam,
		Jednak nie pysznam! Słuchaj, świdrzygłówko,
		Nie dziękuj wdzięcznie ni się pyszń z niepyszna,
		Lecz zbierz swe sprytne klepki na ten czwartek,
		By pójść z Parysem do Świętego Piotra,
		Albo cię każę zawlec tam na smyczy.
		Rozumiesz? ty blednico, ty tłumoku;
		Lalko łojowa!
	


PANI KAPULET
	
		Wstydź się! czyś oszalał?
	


JULIA
	
		Błagam cię, ojcze, na klęczkach cię błagam,
		Pozwól powiedzieć sobie tylko słowo.
	


KAPULET
	
		Precz, wszetecznico! dziewko nieposłuszna!
		Ja ci powiadam: gotuj się w ten czwartek
		Iść do kościoła lub nigdy, przenigdy
		Na oczy mi się więcej nie pokazuj.
		Nic nie mów ani piśnij, ani trunij:
		Palce mię świerzbią. Myśleliśmy, żono,
		Że nas za skąpo Bóg pobłogosławił
		Dając nam jedno dziecko; teraz widzę,
		Że i to jedno jest jednym za wiele
		I że w niej mamy bicz boży. Precz, plucho!
		Cyganko jakaś!
	


MARTA
	
		Błogosław jej Boże!
		Jegomość grzeszy, tak fukając na nią.
	


KAPULET
	
		Doprawdy! Czy tak sądzi wasza mądrość?
		Idźże pytlować gębą z kumoszkami.
	


MARTA
	
		Nie mówię bluźnierstw.
	


KAPULET
	
		Terefere kuku!
	


MARTA
	
		Czyż mówić zbrodnia?
	


KAPULET
	
		Milcz, stara trajkotko!
		Schowaj swój rozum na babskie sejmiki.
		Tu niepotrzebny.
	


PANI KAPULET
	
		Za gorący jesteś.
	


KAPULET
	
		Na miłość boską, to trzeba oszaleć!
		W dzień, w noc, wieczorem, rano, w domu, w mieście,
		Sam, w towarzystwie, we śnie i na jawie
		Ciągle i ciągle ot, rozmyślam tylko
		O jej zamęściu; i teraz, gdym znalazł
		Dlań oblubieńca książęcego rodu,
		Pana rozległych majątków, młodego,
		Ukształconego, uposażonego
		Dokolusieńka, jak mówią, w przymioty,
		Jakich się może od mężczyzny żądać;
		Trzeba, ażeby mi jedna smarkata,
		Mazgajowata gęś odpowiedziała:
		Nie chcę iść za mąż, nie mogę pokochać,
		Jestem za młoda, wybaczcie mi, proszę.
		Nie chcesz iść za mąż? a to nie idź, zgoda,
		Ale mi nie właź w oczy; żeruj sobie,
		Gdzie tylko zechcesz, byle nie w mym domu.
		Zważ to, pamiętaj, nie zwykłym żartować.
		Czwartek za pasem; przyłóż dłoń do serca;
		Namyśl się dobrze; będzieszli powolna,
		Znajdziesz dobrego we mnie przyjaciela,
		A nie, to marniej, żebrz, jęcz, mrzej pod płotem;
		Bo jak Bóg w niebie, nigdy cię nie uznam
		Za moje dziecko i z mojego mienia
		Nawet źdźbło nigdy ci się nie oberwie.
		Możesz się na to spuścić, jestem słowny.
	


Wychodzi.


JULIA
	
		Nie masz litości w niebie, która widzi
		Całą głębokość mojego cierpienia?
		Ty mię przynajmniej nie odpychaj, matko!
		Zwlecz to małżeństwo na miesiąc, na tydzień
		Albo mi pościel oblubieńcze łoże
		W tymże grobowcu, w którym Tybalt leży.
	


PANI KAPULET
	
		Nie mów nic do mnie, nic ci nie odpowiem;
		Rób, co chcesz, wszystko mi to obojętne.
	


Wychodzi.


JULIA
	
		O Boże! O ty, moja karmicielko!
		Poradź mi, powiedz, jak temu zaradzić?
		Mój mąż na ziemi, moja wiara w niebie;
		Jakżeż ta wiara ma na ziemię wrócić,
		Nim mój mąż sam mi ją powróci z nieba
		Po opuszczeniu ziemi? Daj mi radę.
		Niestety! Że też nieba mogą nękać
		Tak mdłą istotę jak ja! Nic nie mówisz?
		Nie maszże żadnej pociechy, żadnego 
		Na to lekarstwa?
	


MARTA
	
		Mam ci, a to takie:
		Romeo na wygnaniu i o wszystko
		Można iść w zakład, że cię już nie przyjdzie
		Nagabać więcej, chybaby ukradkiem.
		Ponieważ tedy rzecz tak stoi, sądzę,
		Że nic lepszego nie masz do zrobienia
		Jak pójść za hrabię. Dalipan, to wcale,
		Co się nazywa, przystojny mężczyzna.
		Romeo kołek przy nim; orzeł, pani,
		Nie ma tak pięknych, żywych, bystrych oczu
		Jak Parys. Nazwij mię hetką-pętelką,
		Jeśli nie będziesz z kretesem szczęśliwa
		W tym nowym stadle, bo ono jest stokroć
		Lepsze niż pierwsze; a choćby nie było,
		To i tak tamten pierwszy już nie żyje;
		Tak jakby nie żył; przynajmniej dla ciebie,
		Skoro, choć żyje, nie masz zeń pożytku.
	


JULIA
	
		Czy z serca mówisz?
	


MARTA
	
		Ba, i z duszy całej!
		Jeśli nie z serca i nie z duszy, to je
		Przeklnij oboje.
	


JULIA
	
		Amen!
	


MARTA
	
		Na co amen? 
	


JULIA
	
		Bardzoś mi przez to dodała otuchy,
		Idźże i powiedz teraz mojej matce,
		Że, naraziwszy się na gniew rodzica,
		Poszłam do celi ojca Laurentego
		Odprawić spowiedź i wziąć rozgrzeszenie.
	


MARTA
	
		O, idę! to mi pięknie i roztropnie.
	


Wychodzi.


JULIA
	
		Stara niecnoto! Zdradziecki szatanie!
		Cóż jest niegodniej, cóż jest większym grzechem:
		Czy tak mię kusić do krzywoprzysięstwa?
		Czy lżyć małżonka mego tymiż usty,
		Którymi tyle razy go pod niebo
		Wznosiłaś chwaląc? Precz, uwodzicielko!
		Serce me odtąd zamknięte dla ciebie.
		Pójdę poprosić ojca Laurentego,
		By mi dał radę, a jeśli żadnego
		Na tę przeciwność nie będzie sposobu,
		Znajdę moc w sobie wstąpienia do grobu.
	


Wychodzi.










AKT CZWARTY





SCENA PIERWSZA


Cela Ojca Laurentego. Ojciec Laurenty i Parys.


OJCIEC LAURENTY

	W ten czwartek zatem? To bardzo pośpiesznie.



PARYS

	Mój teść, Kapulet, życzy sobie tego;
		A ja powodu nie mam, by odwlekać.



OJCIEC LAURENTY

	Nie znasz pan, mówisz, uczuć swojej przyszłej;
		Krzywa to droga, ja takich nie lubię.



PARYS

	Bez miary płacze nad śmiercią Tybalta,
		Małom jej przeto mówił o miłości,
		Bo Wenus w domu łez się nie uśmiecha.
		Ojciec jej, mając to za niebezpieczne,
		Że się tak bardzo poddaje żalowi,
		W mądrości swojej przyśpiesza nasz związek,
		By zatamować źródło tych łez, które
		W odosobnieniu cieką za obficie.
		A w towarzystwie prędzej mogą ustać.
		Znasz teraz, ojcze, powód tej nagłości.



OJCIEC LAURENTY
na stronie

	Obym mógł nie znać powodów do zwłoki!
	
	głośno
	
	Patrz, hrabio, oto twa przyszła nadchodzi.



Wchodzi Julia.


PARYS

	Szczęsny traf dla mnie, piękna przyszła żono!



JULIA

	Być może, przyszłość jest nieodgadniona.



PARYS

	To „może” ma być już w ten czwartek z rana.



JULIA

	Co ma być, będzie.



OJCIEC LAURENTY

	Prawda to zbyt znana.



PARYS

	Przyszłaś się, pani, spowiadać przed ojcem?



JULIA

	Mówiąc to, panu bym się spowiadała.



PARYS

	Nie zaprzecz przed nim, pani, że mię kochasz.



JULIA

	Że jego kocham, to wyznam i panu.



PARYS

	Wyznasz mi także, tuszę, że mnie kochasz.



JULIA

	Gdyby tak było, większą by to miało
		Wartość wyznane z daleka niż w oczy.



PARYS

	Biedna! łzy bardzo twarz twą oszpeciły.



JULIA

	Niewielkie przez to odniosły zwycięstwo;
		Dosyć już była uboga przed nimi.



PARYS

	Tym słowem bardziej ją krzywdzisz niż łzami.



JULIA

	Nie jest to krzywda, panie, ale prawda,
		I w oczy sobie ją mówię.



PARYS

	Twarz twoja
		Do mnie należy, a ty jej uwłaczasz.



JULIA

	Nie przeczę; moja bowiem była inna.
		Maszli czas teraz, mój ojcze duchowny,
		Czyli też mam przyjść wieczór po nieszporach?



OJCIEC LAURENTY

	Nie brak mi teraz czasu, smętne dziecię.
		Racz, panie hrabio, zostawić nas samych.



PARYS

	Niech mię Bóg broni świętym obowiązkom
		Stać na przeszkodzie! Julio, w czwartek z rana
		Przyjdę cię zbudzić. Bądź zdrowa tymczasem
		I przyjm pobożne to pocałowanie.



Wychodzi.


JULIA

	O! zamknij, ojcze, drzwi; a jak je zamkniesz,
		Przyjdź płakać ze mną. Nie ma już nadziei!
		Nie ma ratunku! Nie ma ocalenia!



OJCIEC LAURENTY

	Ach, Julio! Znam twą boleść; mnie samego
		Nabawia ona prawie odurzenia,
		Słyszałem, i nic tego nie odwlecze,
		Że w przyszły czwartek wziąć masz ślub z tym hrabią



JULIA

	Nie mów mi, ojcze, że o tym słyszałeś;
		Chyba, że powiesz, jak tego uniknąć,
		Jeżeli w swojej mądrości nie znajdziesz
		Żadnego na to środka, to przynajmniej
		Postanowienie moje nazwij mądrym,
		A w tym sztylecie zaraz znajdę środek.
		Bóg złączył moje i Romea ręce,
		Ty nasze dłonie; i nim ta dłoń, świętą
		Pieczęcią twoją z Romeem spojona,
		Inny akt stwierdzi, nim to wierne serce
		W zdradzieckim buncie odda się innemu,
		To ostrze zada śmierć sercu i dłoni.
		Daj mi więc jaką radę, zaczerpniętą
		Z długoletniego doświadczenia twego,
		Albo bądź świadkiem, jak ten nóż rozstrzygnie
		Sprawę pomiędzy mną a moim losem,
		Wnet zaradzając temu, czego ani
		Wiek, ani rozum nie mógł doprowadzić
		Do rozwiązania zgodnego z honorem.
		Mów prędko; pilno mi wstąpić do grobu,
		Jeśli mi powiesz, że nie ma sposobu.



OJCIEC LAURENTY

	Stój, córko! Mam ja w myśli pewien środek,
		Wymagający równie rozpaczliwej
		Determinacji, jak jest rozpaczliwe
		To, czemu chcemy zapobiec. Jeżeli,
		Dla uniknięcia małżeństwa z Parysem,
		Masz siłę woli odjąć sobie życie,
		To się odważysz snadź na coś takiego,
		Co będąc tylko podobnym do śmierci
		Uwolni cię od hańby, jakiej chciałaś
		Ujść przez zadanie jej sobie naprawdę.
		Maszli odwagę, toć wskażę ten środek.



JULIA

	O! każ mi, zamiast być żoną Parysa,
		Skoczyć ze szczytu wieży; w rozbójniczych
		Gościć jaskiniach, w legowiskach wężów,
		Zamknij mię w jedną klatkę z niedźwiedziami
		Albo mię wepchnij nocą do kostnicy,
		Zewsząd pokrytej szczątkami szkieletów,
		Poczerniałymi kośćmi i czaszkami,
		Każ mi wejść żywcem w grób świeżo kopany
		I w jeden całun z trupem się obwinąć;
		Wszystko to dawniej dreszcz budziło we mnie,
		Ale bez trwogi uczynię to zaraz,
		Bylebym tylko pozostała czystą
		Małżonką mego lubego kochanka.



OJCIEC LAURENTY

	Słuchaj więc; idź do domu, bądź wesoła,
		Przystań na związek z hrabią. Jutro środa;
		Staraj się jutro na noc zostać sama,
		Niech Marta nie śpi ten raz w twym pokoju.
		Masz tu flaszeczkę; weźmiesz ją do łóżka
		I filtrowany likwor ten wypijesz;
		A wnet po wszystkich żyłach cię przebiegnie
		Usypiający dreszcz, który owładnie
		Wszelką żywotną funkcją; wszystkie pulsa
		Wstrzymają w tobie swe zwyczajne bicie;
		Ni dech, ni ciepło nie wskaże, że żyjesz.
		Róże ust twoich i policzków zbledną
		Jak popiół; oczu zasłony zapadną,
		Jak gdy dłoń śmierci zakrywa dzień życia;
		Każdy twój członek pozbawiony władzy
		Zdrętwieje, stęgnie, zziębnie jak u trupa.
		I w tym pozornym stanie nagłej śmierci
		Zostawać będziesz czterdzieści dwie godzin,
		Wtedy się ockniesz jak ze snu błogiego.
		Gdy więc nazajutrz z rana narzeczony
		Przyjdzie cię zbudzić, znajdzie cię umarłą;
		Po czym, jak każe zwyczaj, przystrojona
		W godowe szaty, w odsłoniętej trumnie,
		Złożoną będziesz pod owym sklepieniem,
		Gdzie leżą wszyscy ze krwi Kapuletów.
		Uwiadomiony tymczasem przeze mnie
		O naszym planie, Romeo przybędzie;
		Wraz ze mną czekać będzie w owym lochu
		Na twe ocknienie i tej samej nocy
		Uprowadzi cię skrycie do Mantui.
		To cię uchroni od hańby grożącej;
		Jeśli brak woli lub niewieścia bojaźń
		Od wykonania tego cię nie wstrzyma.



JULIA

	O, daj mi, daj mi! nie mów o bojaźni!



OJCIEC LAURENTY

	Masz, idź, bądź niewzruszona i szczęśliwa
		W tym przedsięwzięciu! Wyprawię natychmiast
		Jednego z naszych braci do Mantui
		Z listem do twego męża.



JULIA

	O nadziejo!
		Ty mi bądź bodźcem, a hasłem Romeo!
		Bądź zdrów, mój ojcze!



Odchodzi.





SCENA DRUGA


Pokój w domu Kapuletów. Wchodzą Kapulet, Pani Kapulet, Marta i słudzy.


KAPULET
do Służącego

	Proś te osoby, co tu są spisane.


Służący wychodzi.


	A waść dwudziestu biegłych zbierz kucharzy.



DRUGI SŁUŻĄCY

	Nie będzie zły ani jeden, jaśnie panie, bo się przekonam wprzód o każdym, czy umie sobie oblizywać palce.



KAPULET

	A to na co?



DRUGI SŁUŻĄCY

	Zły to kucharz, jaśnie panie, co nie oblizuje sobie palców, o którym się więc przekonam, że tego nie umie, tego nie sprowadzę.



KAPULET 

	Ruszaj!


Wychodzi Służący.


	Wątpię, czy wszystko na czas wygotujem.
		Bodaj cię! Prawdaż to, że Julia poszła
		Do ojca Laurentego?



MARTA

	Poszła, panie.



KAPULET

	To dobrze; może on co dla niej wskóra.
		Cięta, uparta to skóra na buty.



Wchodzi Julia.


MARTA

	Patrz pan, jak raźnie wraca od spowiedzi.



KAPULET

	No, sekutnico, gdzieżeś to bywała?



JULIA

	Gdzie mię żałować nauczono, panie,
		Za grzech uporu i nieposłuszeństwa
		Naprzeciw woli twojej. Świątobliwy
		Kapłan Laurenty kazał mi się rzucić
		Do twych nóg i o przebaczenie prosić.
		Przebacz mi, ojcze! będę już uległa.



KAPULET

	Niech tam kto pójdzie prosić pana hrabię:
		Jutro mieć muszę spleciony ten węzeł.



JULIA

	Spotkałam hrabię w celi Laurentego
		I okazałam mu miłość, jak mogłam,
		Nie przekraczając granicy skromności.



KAPULET

	To co innego; tak, to dobrze, powstań;
		Tak być powinno, tak córce przystoi.
		Prosić tu hrabię, żeby przyszedł zaraz.
		Dalipan, święty to człek z tego mnicha;
		Słusznie mu całe miasto cześć oddaje.



JULIA

	Marto, pójdź ze mną do mego pokoju.
		Wszak mi pomożesz przymierzyć przyborów,
		Jakie na jutro uznasz za stosowne?



PANI KAPULET

	Po co dziś? jutro będzie dosyć czasu.



KAPULET

	Idź z nią, idź, jutro pójdziem do kościoła.



Julia z Martą wychodzi.


PANI KAPULET

	Nie wiem, czy zdążym z przygotowaniami;
		Już wieczór.



KAPULET

	Nie troszcz się; dojrzę wszystkiego
		I wszystko będzie dobrze, za to ręczę.
		Idź do Juleczki, pomóż jej się przebrać.
		Ja się tej nocy nie położę; będę
		Na ten raz pełnił urząd gospodyni.
		Hej, służba! Cóż to? wszyscy się rozeszli?
		Mniejsza z tym, pójdę sam hrabię uprzedzić
		O zaszłej zmianie. Lekko mi na sercu,
		Że się ten kozioł przecie opamiętał.



Wychodzą.





SCENA TRZECIA


Pokój Julii. Wchodzi Julia i Marta.


JULIA

	Tak, ten strój wezmę. Ale, złota nianiu,
		Proszę cię, zostaw mię na tę noc samą,
		Bo dużo muszę pacierzy odmówić
		Dla uproszenia sobie względów niebios
		Nad moim stanem, jak wiesz, pełnym grzechu.



Wchodzi Pani Kapulet.


PANI KAPULET

	Takeś zajęta? Mamże ci dopomóc?



JULIA

	Nie, pani; jużeśmy we dwie wybrały,
		Co mi na jutro może być potrzebne.
		Pozwól, bym teraz sama pozostała,
		I niechaj Marta spędzi tę noc z tobą.
		Pewnam, że wszyscy macie dość roboty 
		Przy tym tak nagłym obchodzie.



PANI KAPULET

	Dobranoc!
		Połóż się, spocznij; potrzebujesz tego.



Wychodzą Pani Kapulet i Marta.


JULIA

	Dobranoc! Bóg wie, kiedy się zobaczym.
		Zimny dreszcz trwogi na wskroś mię przejmuje
		I jakby mrozi we mnie ciepło życia.
		Zawołam na nie, by mnie pokrzepiły;
		Nianiu! I po cóż tu ona? Straszliwy
		Ten czyn wymaga właśnie samotności.
		Ha! pójdź, flakonie!
		Gdyby jednakże ten płyn nie skutkował?
		Miałażbym gwałtem z hrabią być złączona?
		Nie, nie, ucieczka w tym: leż tu w odwodzie.
	
	
	kładzie na stole sztylet
	
	A gdyby też to miała być trucizna,
		Którą mi ksiądz ten zręcznie śmierć chce zadać,
		By ujść zarzutu, że dał ślub kobiecie,
		Którą już pierwej zaślubił z kim innym?
		To by być mogło; ale nie, tak nie jest,
		Bo jego świętość jest wypróbowana,
		I nawet myśli tej nie chcę przypuszczać.
		Lecz gdybym w grobie się ocknęła pierwej,
		Nim mię Romeo przyjdzie oswobodzić?
		To byłoby okropnie!
		Nie udusiłażbym się wśród tych sklepień,
		Gdzie nigdy zdrowe nie wnika powietrze,
		I nie umarłażbym wprzód, nim Romeo
		Przyjdzie na pomoc? A choćbym i żyła,
		Czyliżby straszny wpływ nocy i śmierci,
		Którą dokoła będę otoczona,
		Obok wrażenia, jakie sprawić musi
		Samaż miejscowość tego sklepionego
		Starożytnego lochu, w którym kości
		Zmarłych mych przodków od lat niepamiętnych
		Nagromadzone leżą, kędy świeżo
		Złożony Tybalt gnije pod całunem;
		I kędy nocą, o pewnych godzinach,
		Duchy, jak mówią odbywają schadzki;
		Niestety! czyliżby prawdopodobnie
		To wszystko, gdybym wcześniej się ocknęła,
		A potem zapach trupi, krzyk podobny
		Do tego, jaki wydaje ów korzeń
		Ziela pokrzyku, gdy się go wyrywa,
		Krzyk wprawiający ludzi w obłąkanie,
		Czyliżby wszystko to, w razie ocknienia
		Nie pomieszało mi zmysłów? Czyliżbym
		Po szalonemu nie igrała wtedy
		Z kośćmi mych przodków? nie poszła się pieścić
		Z trupem Tybalta? i w tym rozstrojeniu
		Nie rozbiłażbym sobie rozpaczliwie
		Głowy piszczelą którego z pradziadów
		Jak pałką? Patrzcie! patrzcie! zdaje mi się,
		Że duch Tybalta widzę ścigający
		Romea za to, że go wygnał z ciała.
		Stój! stój, Tybalcie!
	
	przytyka flakon do ust
	
	Do ciebie, mój luby,
		Spełniam ten toast zbawienia lub zguby.



Wypija napój i rzuca się na łóżko.





SCENA CZWARTA


Sala w domu Kapuletów. Wchodzą Pani Kapulet i Marta.


PANI KAPULET

	Weź te półmiski i wydaj korzenie.



MARTA

	Piekarz o pigwy woła i daktyle.



Wchodzi Kapulet.


KAPULET

	Spieszcie się, śpieszcie! Już drugi kur zapiał;
		Poranny dzwonek ozwał się: to trzecia,
		Dojrzyj ciast, moja Marto, nie szczędź przypraw.



MARTA

	Co to za wścibstwo? Idźże się pan przespać.
	Dalipan, jutro się nam rozchorujesz
	Z tego niewczasu.



KAPULET

	Ani krzty! Do licha!
		Nie wysypiałem się dla spraw mniej ważnych,
		A przecież nigdy nie zachorowałem.



PANI KAPULET

	Wiem ci ja dobrze, wiem, umiał jegomość
		Swojego czasu myszkować; lecz teraz
		Ja czuwam nad tym, abyś pan nie czuwał.



Wychodzą Pani Kapulet i Marta.


KAPULET

	Zazdrosna sztuka!


Wchodzą słudzy z rożnami, koszami i drzewem.


	Hej! co tam niesiecie?



PIERWSZY SŁUGA

	Rzeczy do kuchni, ale nie wiem jakie.



KAPULET

	Spiesz się.


Wychodzi Służący.


	Idź, wasze, suchszych szczap narąbać;
		Piotr ci kloc wskaże po temu.



DRUGI SŁUGA

	Jeżeli
		O kloca idzie, to dość mnie samego;
		Nie potrzebuję się zwracać do Piotra.



Wychodzi.


KAPULET

	Masz słuszność; żywo! Wesołe ladaco!
		Sam będziesz klocem. Dalipan, już dnieje
		I hrabia będzie tu zaraz z muzyką.
		Tak przyrzekł.


Słychać muzykę.


	Otóż idzie; już go słychać.
		Hej! Żono! Marto! Chodźcie tu! Hej! Marto!


Wchodzi Marta.


	Idź, obudź Julkę, ubierz ją co żywo.
		Ja pogawędzę tymczasem z Parysem.
		Spiesz się, nie marudź; pan młody już przyszedł.
		Co tchu się zwijaj.



Wychodzi.





SCENA PIĄTA


Pokój Julii. Julia w łóżku. Wchodzi Marta.


MARTA

	Panienko! Julciu! Jak się to zaspało!
		Wstawaj gołąbku! Wstawaj! Wstydź się, śpiochu!
		Panienko! duszko! rybko! Ani mrumru!
		Chcesz, widzę, wyspać się za cały tydzień.
		Jakbyś wiedziała, że ci hrabia Parys
		Następnej nocy nie da oka zmrużyć.
		Odpuść mi, Panie, amen! Jak śpi smacznie!
		Muszę ją jednak zbudzić. Julciu! Julciu!
		Niech no cię hrabia Parys tak zastanie,
		To się dopiero zerwiesz. Cóż to? w sukni?
		Jużeś ubrana i znów się pokładłaś?
		Dosyć już tego! Julciu! Panno Julio! -
		Ha! przez Bóg żywy! Na pomoc! na pomoc!
		Ona nie żyje! O, ja nieszczęśliwa!
		Po co mi było się rodzić? Na pomoc!
		Choć trochę akwawity! Panie! Pani!



Wchodzi Pani Kapulet.


PANI KAPULET

	Co za hałas?



MARTA

	O dniu niefortunny!



PANI KAPULET

	Mów, co się stało?



MARTA

	Patrz, pani.



PANI KAPULET

	O nieba!
		O moje dziecię! o moja pociecho!
		Wstań! odżyj albo umrę razem z tobą!
		Na pomoc! wołaj pomocy!



Wchodzi Kapulet.


KAPULET

	Co za guzdralstwo! Pan młody już czeka.



MARTA

	Ona nie żyje; rozstała się z życiem!
		O dniu żałosny!



PANI KAPULET

	O dniu opłakany!
		Ona nie żyje, nie żyje, nie żyje!



KAPULET

	Puśćcie mię, niech zobaczę... Jak lód zimna;
		Krew w niej zastygła; członki jej zdrętwiały...
		Dawno już życie z tych ust uleciało.
		Śmierć ją zwarzyła, jak mróz najpiękniejszy
		Pierwiosnek w maju. Nieszczęsny ja starzec!



MARTA

	O niefortunny dniu!



PANI KAPULET

	O dniu boleści!



KAPULET

	Śmierć ta, niszcząca wszystkie me nadzieje,
		Głos mi tamuje i zamyka usta.



Wchodzi Ojciec Laurenty i Parys z muzykantami.


OJCIEC LAURENTY

	Czy panna młoda już jest w pogotowiu
		Iść do kościoła?



KAPULET

	Iść, ale nie wrócić;
		O synu, w wilię dnia twojego ślubu
		Śmierć zaślubiła twą oblubienicę.
		Patrz, oto leży ten kwiat w jej uścisku.
		Śmierć jest mym zięciem, śmierć jest mym dziedzicem.
		Umrę i wszystko jej oddam, bo wszystko 
		Oddaje śmierci, kto oddaje ducha.



PARYS

	Tak dawnom wzdychał do tego poranku
		I takiż widok czekał mię u mety!



PANI KAPULET

	Dniu nienawistny, przeklęty! ohydny,
		Stokroć obmierzły, jakiemu równego
		W obiegu swoim czas jeszcze nie widział!
		Jedno mieć tylko, jedno biedne dziecko,
		Jedną uciechę i jedną pociechę.
		I tę zabiera śmierć nielitościwa!



MARTA

	O smutny, smutny dniu! o dniu żałosny!
		Najopłakańszy, najniefortunniejszy,
		Jaki widziałam w życiu kiedykolwiek!
		O dniu! o smutny dniu! O dniu żałosny!
		Nie było nigdy jeszcze dnia takiego.
		O! stokroć smutny dniu, stokroć żałosny!



PARYS

	Okrutna, sroga świętokradzka śmierci!
		Tyś mię podeszła, obdarła, zgnębiła.
		Przez ciebiem niebo stracił, okrutnico!
		O Julio! luba! życie! już nie życie.
		Nie mniej jednakże luba i po śmierci!



KAPULET

	Zawistny, twardy, niecny, zbójczy losie!
		Po cóż ci, po co było tak tyrańsko
		Wniwecz obracać naszą uroczystość!
		O moje dziecko! raczej duszo moja,
		Nie moje dziecko, bo dziecko jest trupem;
		I wraz z nim cała pociech mych ostoja,
		Cały wdzięk życia stał się śmierci łupem!



OJCIEC LAURENTY

	Przestańcie! Rozpacz nie leczy rozpaczy.
		Nadobne dziecię to było własnością
		Zarówno nieba, jak i waszą, niebo
		Zabrało swoją część; tym lepiej dla niej,
		Wyście nie mogli waszej części ziemskiej
		Ustrzec od śmierci, ale część jej lepszą
		Niebo zachowa w wiekuistym życiu.
		Jej wywyższenie było szczytem waszych
		Życzeń i dążeń. W nim zakładaliście
		Swój raj na ziemi i płaczecie teraz,
		I rozpaczacie, widząc ją wzniesioną
		Ponad obłoki do istnego raju?
		O, zła to miłość jęczeć z żalu wtedy,
		Kiedy tym, których kochamy, jest dobrze.
		Nie ta dziewica dobrze poszła za mąż,
		Co długie lata przeżyła w zamęściu,
		Lecz ta, co młodo zamężną umiera.
		Połóżcie tamę łzom i umaiwszy
		To piękne ciało liśćmi rozmarynu,
		Każcie je, wedle zwyczaju, niebawem
		W świątecznych szatach zanieść do kościoła.
		Świętymi wprawdzie są boleści prawa,
		Przecież rozsądek z łez się naigrawa.



KAPULET

	Cośmy na gody poprzysposabiali,
		To musi teraz posłużyć na pogrzeb;
		Weselna uczta zamieni się w stypę,
		Dźwięk strun w jęk dzwonów, pieśni w smętne treny,
		Mirtowy wieniec martwą skroń otoczy,
		Słowem, wszystko się w opak przeistoczy.



OJCIEC LAURENTY

	Wyjdźcie stąd, państwo, i ty, hrabio, także.
		Niech się gotuje każdy odprowadzić
		Te piękne zwłoki na wieczny spoczynek.
		Snadź niebo na was o coś zagniewane;
		Nie jątrzcież jego gniewu jeszcze gorzej
		Oporem przeciw świętej woli bożej.



Wychodzą Kapulet, Pani Kapulet, Parys i Ojciec Laurenty.


PIERWSZY MUZYKANT

	Trzeba nam podobno schować dudy w miech i wynieść się za drzwi.



MARTA

	Tak, tak, schowajcie swoje instrumenta,
		Poczciwi ludzie, nie ma tu co robić.



DRUGI MUZYKANT

	Możeć się jeszcze co znajdzie.



Wchodzi Piotr.


PIOTR

	Zagrajcie mi na basetli, panowie muzykanci, zagrajcie mi na basetli, jeżeli mi dobrze życzycie.



PIERWSZY MUZYKANT

	Dlaczego na basetli?



PIOTR

	Bo moja dusza gra teraz na drumli. Zagrajcie mi co smętnie skocznego dla rozweselenia.



PIERWSZY MUZYKANT

	Daj nam waść pokój; nie pora teraz do gędźby.



PIOTR

	Nie chcecie zatem?



PIERWSZY MUZYKANT

	Nie.



PIOTR

	Czekajcie, zapłacę wam za to.



PIERWSZY MUZYKANT

	Czym takim?



PIOTR

	Nie brzęczącą monetą, jak mi Bóg miły! ale bitą monetą; monetą godną rzępołów.



PIERWSZY MUZYKANT

	To my się waćpanu równą monetą odpłacimy; monetą godną lokajów.



PIOTR

	Wprzód ja wam lokajską klingą zagram po brzuchu.



DRUGI MUZYKANT

	Schowaj, waćpan, swój rożen, a wydobądź lepiej swój dowcip.



PIOTR

	Strzeżcie się ostrza mego dowcipu, bo was przeszyje na wylot. Baczność!
	
	śpiewa

	

	Gdy z piersi płynie jęk,
		A serce żal zakrwawią,
		Muzyki srebrny dźwięk...

	

	Dlaczego srebrny dźwięk? Dlaczego muzyki srebrny dźwięk? Cóż waść na to, mości Barania Kiszko?



PIERWSZY MUZYKANT

	Jużci dlatego, że srebro ma dźwięk miły.



PIOTR

	Pleciesz! a waść co na to, mości Klawicymbale?



DRUGI MUZYKANT

	Dlatego sądzę, że muzykanci grają za srebro.



PIOTR

	Pleciesz także! A waść co o tym sądzisz, mości Kaleczyuchu?



TRZECI MUZYKANT

	Nie wiem doprawdy, co o tym sądzić.



PIOTR

	O, przepraszam, zapomniałem, że jesteś śpiewakiem. No, to ja powiem za ciebie: „Muzyki srebrny dźwięk” mówi się dlatego, że muzykanci rzadko kiedy złoto za muzykę dostają.
	
	wychodzi śpiewając
	
	Muzyki srebrny dźwięk
		Natychmiast ulgę sprawia.



PIERWSZY MUZYKANT

	Cóż to za bezczelny łotr z tego hultaja!



DRUGI MUZYKANT

	Pal go kaci! Zejdźmy tam na dół wmieszać się między orszak żałobny i czekać, rychło co spadnie z półmiska.



Wychodzą.










AKT PIĄTY





SCENA PIERWSZA


Mantua. Ulica. Wchodzi Romeo.


ROMEO

	Jeżeli można ufać sennym wróżbom,
		Wkrótce mię czeka jakaś wieść radosna.
		Król mego łona oddycha swobodnie
		I duch mój przez dzień cały niezwyczajnie
		Lekkim nad ziemię wznosi się polotem:
		Śniłem, że moja ukochana przyszła
		I że znalazła mię nieżywym (dziwny
		Sen, co pozwala myśleć umarłemu!),
		Lecz ona swymi pocałowaniami
		Tyle tchu wlała w martwe moje usta,
		Żem nagle odżył i został cesarzem.
		Ach, jakże słodką jest miłość naprawdę,
		Kiedy jej mara taką rozkosz sprawia!

Wchodzi Baltazar.


	Wieści z Werony! - Cóż tam, Baltazarze?
		Czy mi przynosisz list od Laurentego?
		Co robi Julia? Czy zdrów jest mój ojciec?
		Jak się ma Julia? Po raz drugi pytam.
		Bo nie ma złego, jeśli jej jest dobrze.



BALTAZAR

	Wszystko więc dobrze, bo jej już źle nie jest;
		Ciało jej leży w lochach Kapuletów,
		A duch jej gości między aniołami.
		Widziałem, jak ją złożono do sklepień,
		I wziąłem pocztę, aby o tym panu
		Donieść czym prędzej. Przebacz pan, że taką
		Złą wieść przynoszę; wszakże uwiadomić
		Pana o wszystkim byłem w obowiązku.



ROMEO

	Maż to być prawdą? Drwię sobie z was, gwiazdy!
		Wszak wiesz, gdzie mieszkam? Przynieś mi papieru
		I atramentu, idź potem na pocztę
		Zamienić konie. Wyjeżdżam tej nocy.



BALTAZAR

	Błagam cię, panie, zachowaj cierpliwość;
		Wyglądasz blado, ponuro i wzrok twój
		Coś niedobrego zapowiada.



ROMEO

	Cicho.
		Mylisz się; zostaw mię, zrób, com rozkazał.
		Czy nie masz listu od księdza?



BALTAZAR

	Nie, panie.



ROMEO

	Mniejsza więc o to. Idź zamówić konie;
		Wkrótce pospieszę za tobą.


Wychodzi Baltazar.


	Tak Julio!
		Tej jeszcze nocy spocznę przy twym boku:
		O środek tylko idzie. O, jak prędko
		Zły zamiar wnika w myśl zrozpaczonego!
		Gdzieś niedaleko stąd mieszka aptekarz:
		Przed paru dniami widziałem go, pomnę,
		Jak zasępiony, w podartym odzieniu,
		Przebierał zioła; zapadłe miał oczy.
		Ciało od wielkiej nędzy jak wiór wyschłe.
		W nikczemnym jego sklepiku żółw wisiał;
		Wypchany aligator obok szczątków
		Dziwnego kształtu ryb; na jego półkach
		Leżała tu i ówdzie zbieranina
		Próżnych flasz, słojów, zielonych czerepów,
		Pęcherzów, stęchłych nasion; resztki sznurków
		I zapleśniałe kawałki lukrecji.
		Na widok tego pomyślałem sobie:
		Komu by była potrzebna trucizna,
		Której w Mantui sprzedaż gardłem karzą,
		Niechajby przyszedł do tego hołysza,
		On by dostarczył mu jej. Myśl ta była,
		Niestety! wróżbą mej potrzeby własnej;
		Sam w niej dziś jestem i tenże sam człowiek
		Z potrzeby będzie musiał jej zaradzić.
		Jeżeli się nie mylę, tu on mieszka;
		Z powodu święta kram jego zamknięty —
		Hej! aptekarzu!



Wchodzi Aptekarz.


APTEKARZ

	Któż to woła takim
		Donośnym głosem?



ROMEO

	Zbliż się tu, człowieku,
		Widzę, że jesteś w niezamożnym stanie;
		Weź te czterdzieści dukatów, a daj mi
		Drachmę trucizny takiej, co by mogła
		Po wszystkich żyłach rozejść się od razu
		I nienawistne życie odjąć temu,
		Co jej zażyje; co by tak gwałtownie
		Wygnała oddech z piersi, jak gwałtownie
		Lontem dotknięty proch wypędza pocisk
		Z czeluści działa.



APTEKARZ

	Mam ja taki środek;
		Ale w Mantui prawo śmiercią karze
		Każdego, co się waży go udzielić.



ROMEO

	Tak bardzo jesteś biedny, tak cię srodze
		Los upośledza i boisz się umrzeć?
		Głód z twych lic, z oczu patrzy niedostatek;
		Łatana nędza wisi na twym grzbiecie;
		Świat ci nie sprzyja ani prawo świata,
		Bo świat nie dajeć prawa być bogatym;
		Drwij więc z praw, przyjm to i przestań być biednym.



APTEKARZ

	Ubóstwo, a nie chęć skłania mnie ulec.



ROMEO

	Ubóstwo twoje też, nie chęć opłacam.



APTEKARZ

	Weź pan to, rozczyń w jakimkolwiek płynie
		I płyn ten wypij, a choćbyś miał siłę
		Dwudziestu ludzi, wnet wyzioniesz ducha!



ROMEO

	Oto masz złoto, tę truciznę zgubną
		Dla duszy ludzkiej, która więcej zabójstw
		Na tym obmierzłym świecie dokonywa
		Niż owe marne preparata, których
		Pod karą śmierci sprzedać ci nie wolno.
		Nie ty mnie, ja ci sprzedałem truciznę.
		Bądź zdrów: kup strawy i odziej się w mięso.
		Kordiale, nie trucizno, pójdź mi służyć
		U grobu Julii, bo tam cię mam użyć.



Rozchodzą się.





SCENA DRUGA


Cela Ojca Laurentego. Ojciec Laurenty sam.


BRAT JAN
za sceną

	Otwórz, wielebny ojcze franciszkanie.



OJCIEC LAURENTY

	Toć nie czyj inny głos, jak brata Jana.
	
	otwiera drzwi
	
	Witaj z Mantui! Cóż Romeo? Maszli
		Ustną odpowiedź jego czy na piśmie?



Wchodzi Brat Jan.


BRAT JAN

	Kiedy za jednym bosym zakonnikiem
		Naszej reguły, który miał iść ze mną
		I był przy chorym, poszedłem na miasto
		I jużem znalazł go, miejscy pachołcy
		Podejrzewając, żeśmy byli w domu
		Tkniętym zarazą, opieczętowali
		Drzwi i nie chcieli nas puścić na zewnątrz.
		Nie mogłem się więc udać do Mantui.



OJCIEC LAURENTY

	Któż tedy zaniósł mój list do Romea?



BRAT JAN

	Nikt go nie zaniósł — oto jest; nie mogłem
		Ani go posłać do Mantui, ani
		Wam go odesłać, tak nas pilnowano.



OJCIEC LAURENTY

	Nieszczęsny trafie! ten list był tak ważny!
		Niedoręczenie go może fatalne
		Skutki sprowadzić. Biegnij, bracie Janie;
		Postaraj no się gdzie o drąg żelazny
		I tu go przynieś.



BRAT JAN

	Natychmiast przyniosę.



OJCIEC LAURENTY

	Muszę czym prędzej spieszyć do grobowca.
		W ciągu trzech godzin Julia się przebudzi.
		Gniewać się na mnie będzie, żem Romea
		Nie uwiadomił o tym, co się stało;
		Ale napiszę do niego raz jeszcze
		I tu ją skryję do jego przybycia.
		Biedny ty prochu: w grobie już za życia!



Wychodzi.





SCENA TRZECIA


Cmentarz, na nim grobowiec rodziny Kapuletów. Wchodzi Parys z Paziem, niosącym kwiaty i pochodnię.


PARYS

	Daj mi pochodnię, chłopcze, i idź z Bogiem,
		Lub zgaś ją, nie chcę, żeby mię widziano.
		Idź się położyć owdzie pod cisami
		I ucho przyłóż do ziemi, a skoro
		Usłyszysz czyje kroki na cmentarzu,
		Którego ryty grunt łatwo je zdradzi,
		Wtedy zagwizdnij na znak, że ktoś idzie.
		Daj mi te kwiaty. Idź, zrób, jakem kazał.



PAŹ

	Straszno mi będzie pozostać samemu
		Wpośród cmentarza; jednakże spróbuję.



Oddala się.


PARYS

	Drogi mój kwiecie, kwieciem posypuję
		Twe oblubieńcze łoże. Baldachimem
		Twym są, niestety, głazy i proch marny,
		Które ożywczą wodą co noc zroszę
		Lub, gdy jej braknie, łzami mej rozpaczy
		I tak co nocy na twoją mogiłę
		Kwiat będę sypał i gorzkie łzy ronił.


Paź gwiżdże.


	Chłopiec mój daje hasło; ktoś się zbliża.
		Czyjaż to stopa śmie nocą tu zmierzać
		I ten żałobny mój przerywać obrzęd?
		Z pochodnią nawet! Odstąpmy na chwilę.



Oddala się. Wchodzi Romeo i Baltazar z pochodnią, oskardem itp.


ROMEO

	Podaj mi oskard i drąg. Weź to pismo;
		Oddasz je memu ojcu jak najraniej.
		Daj no pochodnię. Co bądź tu usłyszysz
		Albo zobaczysz, pamiętaj, jeżeli
		Miłe ci życie, pozostać z daleka
		I nie przerywać biegu mej czynności.
		W to łoże śmierci wejść chcę częścią po to,
		Aby zobaczyć tę, co w nim spoczywa,
		Lecz głównie po to, aby zdjąć z jej palca
		Szacowny pierścień, który mi do czegoś
		Ważnego nieodbicie jest potrzebny.
		Idź więc, zastosuj się do moich życzeń.
		Gdybyś zaś, płochą zdjęty ciekawością,
		Wrócił podglądać dalsze moje kroki,
		Na Boga, wszystkie kości bym ci roztrząsł
		I posiał nimi ten niesyty cmentarz.
		Umysł mój dziko jest usposobiony,
		Niepowstrzymaniej i nieubłaganiej
		Niż głodny tygrys lub wzburzone morze.



BALTAZAR

	Odejdę, panie, i będęć posłuszny.



ROMEO

	Okażesz mi tym przyjaźń. Weź ten worek,
		Poczciwy chłopcze, bądź zdrów i szczęśliwy.



BALTAZAR
na stronie

	Bądź jak bądź, stanę tu gdzie na uboczu,
		Bo mu zły jakiś zamiar patrzy z oczu.



Oddala się.


ROMEO

	Czarna pieczaro, o! ty wnętrze śmierci,
		Tuczne najdroższym na tej ziemi szczątkiem,
		Otwórz mi swoją zardzewiałą paszczę,
		A ja ci nową żertwę rzucę za to.



Odbija drzwi grobowca.


PARYS

	To ten wygnany, zuchwały Monteki,
		Co zamordował Tybalta, po którym
		Żal, jak mniemają, sprowadził śmierć Julii;
		I on tu przyszedł knuć jeszcze zamachy
		Przeciw umarłym; muszę go powstrzymać,
	
	postępuje naprzód
	
	Spuść świętokradzką dłoń, niecny Monteki!
		Możeż się zemsta aż za grób rozciągać?
		Skazany zbrodniu, aresztuję ciebie;
		Bądź mi posłuszny i pójdź; musisz umrzeć.



ROMEO

	Muszę, zaprawdę, i po tom tu przyszedł.
		Młodzieńcze, nie drażń człowieka w rozpaczy;
		Zostaw mię, odejdź; pomyśl o tych zmarłych
		I zadrżyj. Błagam cię na wszystkie względy,
		Nie wal nowego grzechu na mą głowę,
		Przyprowadzając mię do pasji; odejdź!
		Na Boga, życzę ci lepiej niż sobie;
		Bom ja tu przyszedł przeciw sobie zbrojny.
		O! odejdź, odejdź! żyj i powiedz potem:
		„Z łaski szaleńca cieszę się żywotem.”



PARYS

	Za nic mam wszelkie twoje przełożenia
		I aresztuję cię jako złoczyńcę.



ROMEO

	Wyzywasz moją wściekłość, broń się zatem.



Walczą.


PAŹ

	O nieba! biją się, biegnę po wartę.



Wychodzi.


PARYS
padając

	Zabity jestem. O, jeśli masz litość,
		Otwórz grobowiec i złóż mnie przy Julii.



Umiera.


ROMEO

	Stanieć się zadość. Lecz któż to jest taki?
		To hrabia Parys, Merkucja plemiennik!
		Cóż to mi w drodze prawił mój służący?
		Lecz wtedy moja nieprzytomna dusza
		Uwagi na to nie zwróciła; Parys,
		Mówił, podobno miał zaślubić Julię.
		Czy on to mówił? czy mi się to śniło?
		Czyli też jestem w obłąkaniu myśląc,
		Że jego wzmianka o Julii tak brzmiała?
		Daj mi uścisnąć twą dłoń, o ty, w jedną
		Księgę niedoli ze mną zapisany!
		Złożę twe zwłoki w tryumfalnym grobie.
		W grobie? nie, młoda ofiaro, nie w grobie,
		W latarni raczej, bo tu Julia leży;
		A blask jej wdzięków zmienia to sklepienie
		W przybytek światła. Spoczywaj w spokoju,
		Trupie, rękami trupa pogrzebany!
	
	składa ciało Parysa w grobowcu
	
	Mówią, że nieraz ludzie bliscy śmierci
		Miewali chwile wesołe; ich stróże
		Zwą to ostatnim przedśmiertnym wybłyskiem;
		Coś podobnego i u mnie się zdarza?
		Julio! kochanko moja! moja żono!
		Śmierć, co wyssała miód twojego tchnienia,
		Wdzięków twych zatrzeć nie zdołała jeszcze.
		Nie jesteś jeszcze zwyciężoną: karmin,
		Ten sztandar wdzięków, nie przestał powiewać
		Na twoich licach i bladej swej flagi
		Zniszczenie na nich jeszcze nie zatknęło.
		Tybalcie, tyż to śpisz pod tym całunem?
		Mogęż czym lepszym zadość ci uczynić,
		Jak że tą ręką, co zabiła ciebie,
		Przetnę dni tego, co był twoim wrogiem?
		Przebacz mi, przebacz, Tybalcie! Ach, Julio!
		Jakżeś ty jeszcze piękna! Mamże myśleć,
		Że bezcielesna nawet śmierć ulega
		Wpływom miłości? że chudy ten potwór
		W ciemnicy tej cię trzyma jak kochankę?
		Bojąc się tego, zostanę przy tobie
		I nigdy, nigdy już nie wyjdę z tego
		Pałacu nocy; tu, tu mieszkać będę
		Pośród twojego orszaku - robactwa.
		Tu sobie stałą założę siedzibę,
		Gdy z tego ciała znużonego światem
		Otrząsnę jarzmo gwiazd zawistnych. Oczy,
		Spojrzyjcie po raz ostatni! ramiona,
		Po raz ostatni zegnijcie się w uścisk!
		A wy, podwoje tchu, zapieczętujcie
		Pocałowaniem akt sojuszu z śmiercią
		Na wieczne czasy mający się zawrzeć!
		Pójdź, ty niesmaczny, cierpki przewodniku!
		Blady sterniku, pójdź rzucić o skały
		Falami życia skołataną łódkę!
		Do ciebie, Julio!
	
	pije
	
	Walny aptekarzu!
		Płyn twój skutkuje: całując — umieram.



Umiera. Wchodzi Ojciec Laurenty z przeciwnej strony cmentarza, z latarnią, drągiem żelaznym i rydlem.


OJCIEC LAURENTY

	Święty Franciszku, wspieraj mię! Jak często
		O takiej porze stare moje stopy
		O głazy grobów potrącały! Kto tu?



BALTAZAR

	Przyjaciel, który was dobrze zna, ojcze.



OJCIEC LAURENTY

	Bóg z tobą! Powiedz mi, mój przyjacielu,
		Co znaczy owa pochodnia świecąca
		Chyba robakom i bezoczym czaszkom?
		Nie tlejeż ona w grobach Kapuletów?



BALTAZAR

	Tam właśnie; jest tam i mój pan, któremu
		Sprzyjacie, ojcze.



OJCIEC LAURENTY

	Kto taki?



BALTAZAR

	Romeo.



OJCIEC LAURENTY

	Jak dawno on tam jest?!



BALTAZAR

	Od pół godziny.



OJCIEC LAURENTY

	Pójdź ze mną, bracie, do tych sklepień.



BALTAZAR

	Nie śmiem;
		Bo mi pan kazał odejść i straszliwie
		Zagroził śmiercią, jeśli tu zostanę
		I kroki jego ważę się podglądać.



OJCIEC LAURENTY

	Zostań więc, ja sam pójdę. Drżę z obawy,
		Czy się nie stało co nieszczęśliwego.



BALTAZAR

	Gdym drzymał, leżąc owdzie pod cisami,
		Marzyło mi się, że mój pan z kimś walczył
		I że pokonał tamtego.



OJCIEC LAURENTY
postępując naprzód

	Romeo!
		Na miłość boską, czyjaż to krew broczy
		Kamienne wnijście do tego grobowca?
		Czyjeż to miecze samopas rzucone
		Leżą u tego siedliska pokoju?
	
	wchodzi do grobowca
	
	Romeo! blady! — Parys! i on także!
		I krwią zalany? Ach! cóż za fatalność
		Tak opłakany zrządziła wypadek! —
		Julia się budzi.



JULIA
budząc się i podnosząc

	O pocieszycielu!
		Gdzie mój kochanek? Wiem, gdzie być powinnam
		I tam też jestem; lecz gdzie mój Romeo?



Hałas za sceną.


OJCIEC LAURENTY

	Cóż to za hałas? Julio, wyjdźmy z tego
		Mieszkania śmierci, zgrozy i zniszczenia.
		Potęga, której nikt z nas się nie oprze,
		Wniwecz zamiary nasze obróciła.
		Pójdź; twój mąż leży martwy obok ciebie.
		I Parys także. Pójdź; pójdź; zaprowadzęć
		Do monasteru świętych sióstr zakonnych.
		Nie zwłócz, nie pytaj, bo warta nadchodzi.
		Pójdź, biedna Julio!


Znowu hałas.


	Nie mogę już czekać.



Wychodzi.


JULIA

	Idź z Bogiem, starcze; idź, ja tu zostanę.
		Cóż to jest? Czara w zaciśniętej dłoni
		Mego kochanka? Truciznę więc zażył!
		O skąpiec! Wypił wszystko; ani kropli
		Nie pozostawił dla mnie! Przytknę usta
		Do twych kochanych ust, może tam jeszcze
		Znajdzie się jaka odrobina jadu,
		Co mię zabije w upojeniu błogim.
	
	całuje go
	
	Twe usta ciepłe.



DOWÓDCA WARTY
za sceną

	Gdzie to? pokaż, chłopcze.



JULIA

	Idą, czas kończyć.
	
	chwytając sztylet Romea
	
	Zbawczy puginale!
		Tu twoje miejsce.
	
	przebija się
	
	Tkwij w tym futerale.



Pada na ciało Romea i umiera. Wchodzi warta z Paziem Parysa.


PAŹ

	Tu, tu w tym miejscu, gdzie płonie pochodnia.



DOWÓDCA WARTY

	Ziemia zbroczona; obejdźcie w krąg cmentarz
		I przytrzymajcie, kogo napotkacie.


Wychodzi kilku ludzi z warty.


	Smutny widoku! tu hrabia zabity,
		Tu Julia we krwi pływa, jeszcze ciepła,
		Tylko co zmarła; ona, co przed dwoma
		Dniami w tym grobie była pochowana.
		Idźcie powiedzieć o tym księciu; śpieszcie,
		Wy do Montekich, wy do Kapuletów,
		A wy odbądźcie przegląd w innej stronie.


Wychodzi kilku innych wartowników.


	Widzimy miejsce, gdzie zaszła ta zgroza,
		Lecz w jaki sposób ona miała miejsce,
		Tego nie możem pojąć bez objaśnień.



Wchodzi kilku innych wartowników z Baltazarem.


PIERWSZY WARTOWNIK

	Oto Romea sługa, znaleźliśmy
		Go na cmentarzu.



DOWÓDCA

	Niech będzie pod strażą,
		Dopóki książę nie nadejdzie.



Wchodzi kilku innych wartowników, prowadząc Ojca Laurentego.


DRUGI WARTOWNIK

	Oto mnich jakiś drżący i płaczący;
		Odebraliśmy mu ten drąg i rydel,
		Kiedy się bokiem cmentarza wykradał.



DOWÓDCA

	To jakiś ptaszek; trzymajcie go także.


Wchodzi Książę ze swym orszakiem.


	Co za nieszczęście o tak rannej porze
		Sen nasz przerwało i aż tu nas wzywa?



Wchodzi Kapulet, Pani Kapulet i inne osoby.


KAPULET

	Jakiż być może powód tego zgiełku?



PANI KAPULET

	Lud po ulicach wykrzykuje: „Julia!
		Parys! Romeo!” i jedni przez drugich
		Tłumnie tu dążą do naszego grobu.



KSIĄŻĘ

	Cóż to za postrach rozruch ten sprowadza?!
		Odpowiadajcie!



DOWÓDCA

	Miłościwy Panie!
		Oto zabity leży hrabia Parys!
		Romeo martwy i Julia, wprzód zmarła,
		A teraz ciepła z puginałem w piersi.



KSIĄŻĘ

	Szukajcie, śledźcie sprawców tego mordu.



DOWÓDCA

	Oto mnich jakiś i Romea sługa,
		Których tu moi ludzie przytrzymali
		I którzy mieli przy sobie narzędzia
		Do odbijania grobów.



KAPULET

	O nieba! żono, patrz, jak ją krew broczy!
		Puginał zbłądził z drogi; oto bowiem
		Pochwa od niego wisi przy Montekim;
		Zamiast w nią trafić, trafił w pierś mej córki.



PANI KAPULET

	Niestety! widok ten, jak odgłos dzwonu,
		Ostrzega starość mą o chwili zgonu.



Wchodzi Monteki i inne osoby.


KSIĄŻĘ

	Monteki, wcześnie wstałeś, aby ujrzeć
		Nadziei swoich wcześniejszy upadek!



MONTEKI

	Ach! miłościwy książę, żona moja
		Zmarła tej nocy z tęsknoty za synem;
		Jakiż cios jeszcze niebo mi przeznacza?



KSIĄŻĘ

	Patrz, a zobaczysz!



MONTEKI

	O niedobry synu!
		Jak się ważyłeś w grób uprzedzić ojca?



KSIĄŻĘ

	Zamknijcie usta żalowi na chwilę,
		Póki zagadki tej nie rozwiążemy
		I nie zbadamy jej źródła i wątku:
		Wtedy sam stanę na skarg waszych czele
		I będę waszej boleści heroldem.
		Do samej śmierci. Proszę was o spokój
		I niech ulegnie zły los cierpliwości.
		Stawcie, na kogo pada podejrzenie.



OJCIEC LAURENTY

	Ja to, o panie! lubo najmniej zdolny
		Do popełnienia czegoś podobnego,
		Jestem, ze względu na okoliczności,
		Poszlakowany najprawdopodobniej
		O dzieło tego okropnego mordu.
		Staję więc jako własny oskarżyciel
		I jako własny obrońca w tej sprawie,
		By się potępić i usprawiedliwić.



KSIĄŻĘ

	Mów, czegoś świadom.



OJCIEC LAURENTY

	Zwięźle rzecz opowiem.
		Bo tchnień mych pasmo krótsze jest zaiste
		Niż długa powieść. Romeo, którego
		Zwłoki tu leżą, był małżonkiem Julii,
		A Julia była prawą jego żoną;
		Jam ich zaślubił, a dniem tajemnego
		Ich połączenia był ów dzień nieszczęsnej
		Tybalta śmierci, która nowożeńca
		Wygnała z miasta; i ten to był powód
		Cierpienia Julii, nie żal po Tybalcie.
	
	do Kapuletów
	
	Wy, chcąc oddalić od niej chmury smutku,
		Zaręczyliście ją i do małżeństwa
		Z hrabią Parysem chcieliście ją zmusić.
		W tej alternacie przyszła ona do mnie
		I nalegała usilnymi prośby
		O doradzenie jej jakiego środka,
		Co by od tego powtórnego związku
		Mógł ją uwolnić; w przeciwnym zaś razie
		Chciała w mej celi życie sobie odjąć.
		Dałem jej tedy, ufny w mojej sztuce,
		Usypiające krople, których skutek
		Bynajmniej mię nie zawiódł, bo jej nadał
		Pozór umarłej. Napisałem przy tym
		List do Romea, wzywając go, aby
		Dzisiejszej nocy, o tej porze, w której
		Działanie owych kropel miało ustać,
		Zszedł się tu ze mną dla wyswobodzenia
		Tej, co mu dała taki dowód wiary,
		Z tymczasowego jej grobu. Traf zrządził,
		Że brat Jan, który z listem był wysłany,
		Nie mógł się z miasta wydostać i wczoraj
		List ten mi zwrócił. O godzinie zatem
		Na jej ocknienie ściśle naznaczonej
		Sam pospieszyłem wyrwać ją z tych sklepień,
		Chcąc ją następnie umieścić w mej celi,
		Póki Romeo nie przybędzie; ale
		Kiedym tu przyszedł (na niewiele minut
		Przed jej zbudzeniem), już szlachetny Parys
		Leżał bez duszy i Romeo także.
		Ona się budzi, jam się jął przekładać,
		By poszła ze mną i to dopuszczenie
		Nieba przyjęła z korną uległością,
		Gdy wtem zgiełk nagły spłoszył mię od grobu,
		A ona, głucha na moje namowy,
		Rozpaczą zdjęta, pozostała w miejscu
		I, jak się zdaje, cios zadała sobie.
		Oto jest wszystko, co wiem; o małżeństwie
		Marta zaświadczy. Jeśli to nieszczęście
		Choć najmniej z mojej nastąpiło winy,
		Niech mój sędziwy wiek odpowie za to,
		Na kilka godzin przed bliskim już kresem,
		Wedle rygoru praw jak najsurowszych.



KSIĄŻĘ

	Jako mąż święty zawsześ nam był znany.
		Gdzie jest Romea sługa? Cóż on powie?



BALTAZAR

	Zaniosłem panu wieść o śmierci Julii;
		Wraz on wziął pocztę i z Mantui przybył
		Prosto w to miejsce, do tego grobowca.
		Ten list mi kazał rano oddać ojcu;
		I w grób wstępując zagroził mi śmiercią,
		Jeśli nie pójdę precz lub nazad wrócę.



KSIĄŻĘ

	Daj mi to pismo, przejrzę je — a teraz,
		Gdzie paź hrabiego, co wartę sprowadził?
		Co twój pan, chłopcze, porabiał w tym miejscu?



PAŹ

	Przyszedł kwiatami ubrać grób swej przyszłej;
		Kazał mi stanąć z dala, com też zrobił;
		Wtem ktoś ze światłem przyszedł grób otwierać
		I mój pan dobył szpady przeciw niemu;
		Co zobaczywszy, pobiegłem po wartę.



KSIĄŻĘ

	List ten potwierdza słowa zakonnika,
		Bieg ich miłości i Romea rozpacz.
		Biedny młodzieniec pisze oprócz tego,
		Że sobie kupił gdzieś u aptekarza
		Trucizny, którą postanowił zażyć
		W tym tu grobowcu, by umrzeć przy Julii.
		Rzecz jasna! Gdzie są ci nieprzyjaciele?
		Patrzcie, Monteki! Kapulecie! Jaka
		Chłosta spotyka wasze nienawiści,
		Niebo obrało miłość za narzędzie
		Zabicia pociech waszego żywota;
		I ja za moje zbytnie pobłażanie
		Waszym niesnaskom straciłem dwóch krewnych.
		Wszyscy jesteśmy ukarani.



KAPULET

	Monteki, bracie mój, podaj mi rękę;
		Niech to oprawą będzie dla mej córki;
		Więcej nie mogę żądać.



MONTEKI

	Lecz ja mogę
		Więcej dać tobie nad to: każę bowiem
		Posąg jej ulać ze szczerego złota,
		By się nie znalazł szacowniejszy pomnik
		Po wszystkie czasy istnienia Werony
		Jak ten, pamięci Julii poświęcony.



KAPULET

	Tak i Romeo stanie przy swej żonie;
		Dzieląc za życia, złączmy ich po zgonie.



KSIĄŻĘ

	Ponurą zgodą ranek ten skojarzył;
		Słońce się z żalu w chmur zasłonę tuli;
		Smutniejszej bowiem los jeszcze nie zdarzył,
		Jak ta historia Romea i Julii



Wychodzą.






